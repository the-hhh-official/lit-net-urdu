۳۴
جو کچھ امید ہے اسی سے ہے ۔ ان مہمل خیالات سے کچھ کام نہ چلے گا۔ بہتر ہے
کہ انھیں یہیں سے رخصت کرو اور گنگا پار کی طرف کا راستہ بتا دو۔
اسی اختیار میں یہ خیال آیا کہ آخر گھر تو جاتے ہی ہو حضرت گنج کی طرف سے
ہو کر نکل چلو۔ آڈٹ آفس میں کل عرضی دی تھی۔ بڑے بابو نے تو صاف کہہ
دیا تھا کہ کوئی جگہ خالی نہیں۔ مگر صاحب کے ملاحظہ کے لیے عرضی رکھ لی تھی۔
شاید صاحب نے کوئی حکم موافق چڑھایا ہو۔ ذہن نے ابھی اس بات کا فیصلہ
نہ کیا تھا کہ چلنا چاہیے یا نہیں اور نہ ابھی وہ مقام آیا تھا جہاں سے حضرت گنج کو
راستہ مڑتا ہے۔ اب یہ نہر کے پل پر تھے۔ یہاں سے چند ہی قدم آگے بڑھے
ہوں گے کہ ایک کباڑیے کی دکان پر نظر جاپڑی ۔ یہاں بہت سی پرانی کتابیں
تلے اوپر رکھی تھیں۔ جی میں آیا ان کتابوں میں دیکھو، شاید کوئی مطلب کی ہو۔
یہ امنگ دل میں اس لیے پیدا ہوئی تھی کہ رات والی چونی ابھی تک جیب میں پڑی
پڑی تھی۔ فورا ہی افلاس نے اپنی مہیب صورت دکھا کے چشم نمائی کی ۔
انھوں نے ادھر سے منہ پھیر لیا ۔ آگے بڑھے ۔ اب وہ مقام آگیا جہاں سے
حضرت گنج کو سٹرک جاتی ہے۔ یہاں انھیں چند لمحہ ٹھہر نا پڑا۔ پھر یہ سوچ کے
کہ ابھی سویرا ہے آڈیٹر صاحب گیارہ بجے دفتر میں آتے ہیں۔ اس وقت وہار
جا کر کیا کرو گے ۔ ایسا ہے تو کبھی چلے جانا ۔ گھر کی طرف کا راستہ لو ۔ اس کے
بعد راستہ میں کوئی ایسا واقعہ نہیں ہوا جس کا بیان ان کے ذہنی تغیرات کو
سمجھانے کے لیے ضروری ہو ۔ صرف انھوں نے ایک بات دیکھی اور خوب
سمجھے کہ صدر بازار سے لے کر امین آباد تک راستہ میں جو لوگ ملے ان کے
چہروں سے ایک خاص قسم کی سنجیدگی اور غور کے آثار پائے جاتے تھے۔ ان
کے لباس میں ایک طور کی بے پروائی اور سادگی نمایاں تھی۔ ان کی رفتار میں