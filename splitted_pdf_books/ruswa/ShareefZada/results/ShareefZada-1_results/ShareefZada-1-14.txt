۲۸
دل میں کہتے تھے۔ پر میشر وہ دن کرے کہ مادھو بھیا بھی انٹرنس پاس کر لیں ۔ مگر
ابھی وہ دن دور ہے ۔ چار پانچ برس باقی ہیں ۔ اب کوئی گھر پر پڑھانے والا
بھی نہیں۔ دل میں ایسے ہی کچھ خیالات تھے کہ ایک ہی مرتبہ مرزا عابد حسین
سے پوچھا ۔
بلدیو ۔ آپ کا دولت خانہ کہاں ہے ؟
عابد حسین ۔ چوک کے پاس ۔
بلدیو - او ہو ۔ آپ بہت دور رہتے ہیں۔
عابد حسین ۔ (اس سوال کے رخ سے کچھ اپنے مطلب کی فال لیا چاہتے تھے) -
کیوں ؟
بلدیو - کچھ نہیں ۔ اگر کہیں پاس مکان ہوتا تو مادھو بھیا گھنٹہ دو گھنٹہ آپ
سے پڑھ لیا کرتے ۔
عابد حسین ۔ پھر دور مکان ہے تو کیا ہے ۔ میں تو اس طرف آیا ہی کرتا ہوں ۔
بلدیو - کیوں ؟
عابد حسین ۔ یونہی نوکری کی تلاش میں ۔
بلدیو - اچھا تو آپ مادھو کو پڑھا دیا کریں گے ؟
عابد حسین ۔ بڑی خوشی سے ۔
بلدیو ۔ میں جو ماسٹر جانکی پر شاد کو دیتا تھا ۔ آپ کو بھی دوں گا۔
عابد حسین ۔ ان کو کیا دیتے تھے ؟
بلدیو - پانچ روپیہ مہینہ -
عابد حسین ۔ بہتر ہے ۔ میں پڑھا دیا کروں گا۔
مادھو ۔ تو پھر کب سے آئیے گا ؟