مسٹر ایشور سیوک ایسا چونکے گویا بدن پر آگ کی چنگاری گر پڑی ہو اور اپنی بے نور
آنکھوں کو پھاڑ کر بولے: ” کیا کہا صوفی حضرت مسیح کی ہجو کر رہی ہے؟ صوفی ؟“
مسر سیوک : ہاں ہاں صوفی کہتی ہے مجھے ان کے معجزوں ، ان کے مواعظ اور احکامات
پر اعتقاد نہیں ہے ۔
ایشور سیوک: ( ٹھنڈی سانس کھینچ کر ) یسوع ! مجھے اپنے دامن میں چھپا! اپنی گمراہ
بھیڑوں کو راہ راست پر لا! کہاں ہے صوفی ! مجھے اس کے پاس لے چلو ! میرے ہاتھ پکڑ
کر اٹھاؤ ۔ خدا میری بیٹی کے دل کو ایمان کے نور سے منور کر ! میں اس کے پیروں پر گروں
گا۔ اس سے منتیں کروں گا۔ اس کو عاجزی سے سمجھاؤں گا۔ مجھے اس کے پاس لے چلو!
مسر سیوک: میں سب کچھ کر کے ہار گئی ۔ اس پر خدا کا قہر ہے۔ میں اس کی صورت نہیں
دیکھنا چا ہتی ۔
ایشور سیوک: بیٹی ! ایسی باتیں نہ کرو وہ میرے گوشت کا گوشت، میرے خون کا خون
میری جان کی جان ہے! میں اسے کلیجہ سے لگاؤں گا۔ یسوع نے کافروں کو سینہ سے لگایا
تھا۔ سیاہ کاروں کو اپنے دامن میں پناہ دی تھی ۔ وہ میری صوفیہ پر ضر و ررحم کرے گا۔ یسوع
مجھے اپنے دامن میں چھپا !
جب مسز سیوک نے اب بھی سہارا نہ دیا تو ایشو رسیوک لکڑی کے سہارے اٹھے اور
لاٹھی ٹیکتے ہوئے صوفیہ کے کمرہ کے دروازہ پر آکر بولے بیٹی صوفی ! کہاں ہے؟ ادھر آ
بیٹی ! تجھے گلے سے لگاؤں ۔ ہمارا یسوع خدا کا دوا را بیٹا تھا۔ غریبوں کا مددگار، کمزوروں کا
محافظ مفلسوں کا دوست، ڈوبتوں کا سہارا، گناہ گاروں کا شافع ، دکھیوں کا بیڑا پار کرنے
والا ۔ بیٹی ! ایسا اور کون سا نبی ہے جس کا دامن اتنا وسیع ہو جس کی گود میں دنیا کے سارے
گناہوں، ساری برائیوں کے لیے جگہ ہو ؟ وہی ایک ایسا نبی ہے جس نے بدکاروں کو،
کافروں کو ، گناہ گاروں کو نجات کا مژدہ دیا۔ نہیں تو ہم جیسے ناپاک لوگوں کے لیے نجات
کہاں تھی؟ ہم کو بچا لینے والا کون تھا ؟“