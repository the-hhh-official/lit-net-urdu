آرام ان کی نذر کیا۔ اس کا مجھے آج یہ صلہ مل رہا ہے کہ ایک اندھا بھکاری مجھے
سارے شہر میں گالیاں دیتا پھرتا ہے اور کوئی اس کی زبان نہیں پکڑتا بلکہ لوگ اسے
اور بھی اکساتے اور بڑھاوا دیتے ہیں۔ اس قدر باقاعدگی سے اپنے علاقہ کا انتظام
کرتا تو اب تک نکاسی میں لاکھوں روپوں کا اضافہ ہو گیا ہوتا ۔ ایک دن وہ تھا کہ
جدھر سے نکل جاتا تھا لوگ کھڑے ہو ہو کر سلام کرتے تھے۔ جلسوں میں میری
تقریریں سننے کے لیے بے قرار رہتے تھے اور مجھے اخیر میں بولنے کا موقع دیا جاتا
تھا۔ اب ایک دن یہ ہے کہ مجھ پر تالیاں بجائی جاتی ہیں اور میرا سوانگ نکالنے کی
تیاریاں ہوتی ہیں۔ اندھے میں پھر بھی تمیز ہے ۔ ورنہ بنارس کے شہدے دن
دہاڑے میرا گھر لوٹ لیتے ۔
دفعتا اردلی نے آ کر مسٹر کلارک کا حکم نامہ ان کے سامنے رکھ دیا ۔ راجہ صاحب
نے چونک کر لفافہ کھولا تو ششدر ہو گئے ۔ مصیبت پر مصیبت ! رہی سہی عزت بھی
خاک میں مل گئی ۔
چپڑاسی : حضور کچھ جواب دیں گے؟
راجہ صاحب : جواب کی ضرورت نہیں ۔
چپڑاسی : کچھ انعام نہیں ملا۔ حضور ہی ......
راجہ صاحب نے اسے اور کچھ نہ کہنے دیا۔ جیب سے ایک روپیہ نکال کر پھینک
دیا۔ اردلی چلا گیا۔
راجہ صاحب سوچنے لگے ۔ پاجی کو انعام مانگتے شرم بھی نہیں آتی ۔ گویا میرے نام
کوئی سپاسنامہ لایا ہے۔ کتے ہیں اور کیا ۔ کچھ نہ دو تو کاٹنے دوڑیں ۔ جھوٹی بچی
شکایتیں کریں۔ میری سمجھ میں نہیں آتا کلارک نے کیوں اپنا حکم منسوخ کر دیا۔ جان
سیوک سے کسی بات پر ان بن ہو گئی کیا؟ شاید صوفیہ نے کلارک کوٹھکرا دیا۔ چلو یہ بھی
اچھا ہی ہوا ۔ لوگ یہ تو کہیں گے کہ اندھے نے راجہ صاحب کو نیچا دکھا دیا۔ پر اس کا