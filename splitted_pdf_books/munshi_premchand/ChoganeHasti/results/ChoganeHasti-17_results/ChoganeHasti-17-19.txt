دوہائی سے تو گلا چھوٹے گا۔
اس وقت ان کی حالت اس آدمی کی سی تھی جو اپنے منہ زور گھوڑے کے بھاگ
جانے پر خوش ہو۔ اب ہڈیوں کے ٹوٹنے کا خوف تو نہیں رہا۔ میں گھاٹا میں نہیں
ہوں ۔ اب تو روتھی رانی بھی خوش ہو جائیں گی ۔ اندو سے کہوں گا کہ میں نے ہی
مسٹر کلارک سے اپنا فیصلہ منسوخ کرنے کے لیے کہا ہے۔
وہ کئی روز سے اندو سے ملنے نہ گئے تھے ۔ اندر جاتے ہوئے ڈرتے تھے کہ اندو
کے طعنوں کا کیا جواب دوں گا ۔ اندو بھی اس خوف سے ان کے پاس نہ آتی تھی کہ
مبادا میری زبان سے کوئی نا خوشگوار لفظ پھر نکل جائے ۔ ہر باہمی قضیہ کے بعد جب
وہ اس کے اسباب پر ٹھنڈے دل سے غور کرتی تھی تو اسے معلوم ہوتا تھا کہ میں ہی
خطاوار ہوں اور اپنی خودسری پر اسے دلی ملال ہوتا تھا۔ اس کی ماں نے بچپن ہی سے
شوہر پرستی کا بلند معیار اس کے سامنے رکھا تھا۔ اس معیار سے گرنے پر وہ دل ہی دل
میں کڑھتی اور اپنے کو ملامت کرتی تھی۔ میرا فرض ان کے حکم کی تعمیل کرتا ہے ۔ مجھے
تن من سے ان کی سیوا کرنی چاہیے۔ میرا اولین فرض ان کے متعلق ہے۔ ملک و قوم
کا درجہ ثانوی حیثیت رکھتا ہے۔ مگر میری نحوست بار بار مجھے فرض کے راستہ سے ہٹا
دیتی ہے۔ میں اس اندھے کے پیچھے خواہ مخواہ الجھ پڑی۔ وہ عالم ہیں اور دور
اندیش ۔ یہ میری گستاخی ہے کہ میں ان کی رہنمائی کا دعویٰ کرتی ہوں ۔ جب میں ذرا
ذراسی باتوں پر اپنی خودداری کا لحاظ کرتی ہوں تو ان سے کیسے امید کروں کہ ہر معاملہ
میں بے لوث رہیں ؟
کئی روز تک دل میں اس طرح سوچتے رہنے کے سبب اس کو سور د اس سے چڑی
ہو گئی۔ اس نے خیال کیا کہ اس کمبخت کی وجہ سے میں اس عذاب میں مبتلا ہوں ۔ اسی
نے ہمارے درمیان مغائرت پیدا کر دی ہے ۔ آخر اس زمین سے محلہ والوں ہی کو
فائدہ پہنچتا ہے نا ۔ تو جب انہیں کوئی اعتراض نہیں ہے تو اس اندھے کی کیوں نانی