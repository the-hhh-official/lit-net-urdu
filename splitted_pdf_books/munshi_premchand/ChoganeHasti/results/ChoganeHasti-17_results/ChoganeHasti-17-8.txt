اپنے مذہب کے سبب اتنی بد نام ہے کہ اس سے زیادہ بد نام ہونا غیر ممکن ہے۔ عوام کا
بس چلے تو آج ہمارے سارے گرجے مٹی کے ڈھیر بن جائیں۔ انگریزوں سے
لوگوں کو اتنی چڑ نہیں ہے۔ وہ دیکھتے ہیں کہ انگریزوں کا طرز معاشرت ان کے
خیالات و اطوار سب ان کی ذاتی چیزیں ہیں۔ یعنی ان کے ملک وقوم کے ہیں لیکن
جب کوئی ہندوستانی خواہ وہ کسی مذہب کا ہو انگریزی وضع اختیار کرتا ہے تو لوگ اس کو
بالکل گیا گزرا سمجھ لیتے ہیں۔ وہ نیکی و بدی کی بندشوں سے آزاد ہو جاتا ہے۔ اس
سے کسی کو بھلے کاموں کی امید نہیں ہوتی اور نہ اس کے برے کاموں پر کسی کو تعجب ہوتا
ہے۔ میں یہ کبھی نہ مانوں گا کہ تم نے میری آبرو قائم رکھنے کے لیے یہ کوشش کی
ہے۔ تمہارا مقصد صرف میرے تجارتی منصوبوں کو برباد کرنا ہے۔ مذہبی تحقیقات
نے تمہاری عملی فراست کو ڈانواں ڈول کر دیا ہے۔ تم میں اتنی سمجھ بھی نہیں ہے کہ نفس
کشی اور فیض رسانی محض ایک معیار ہے۔ شعراء کے لیے، معتقدین کے دل بہلاؤ
کے لیے اور ناصحوں کی تصاویر کو مزین کرنے کے لیے ۔ مسیح ، بدھ اور موسیٰ کے پیدا
ہونے کا وقت اب نہیں رہا۔ دولت یا ثروت مطعون ہونے پر بھی انسانی خواہشات
کی معراج ہے اور رہے گی ۔ خدا کے لیے تم مجھ پر اپنے مذہبی اصولوں کو نہ آزماؤ۔
میں تم سے اخلاق اور مذہب کا سبق نہیں پڑھنا چاہتا۔ تم سمجھتی ہو کہ خدا نے عدل و
راستی و رحم کا تمہیں کو اجارہ دار بنا دیا ہے اور دنیا میں جتنے اہل دولت و ثروت ہیں وہ
سب کے سب بے انصاف ، خود سر اور بے رحم ہیں لیکن مشیت ایزدی کی قائل ہو کر
بھی تمہارا خیال ہے کہ دنیا میں نابرابری اور تفریق کا سبب صرف انسان کی خود غرضی
ہے تو مجھے یہی کہنا پڑے گا کہ تم نے مذہبی کتب کا مطالعہ آنکھیں بند کر کے کیا ہے،
ان کا مطلب نہیں سمجھا۔ تمہاری اس بد سلوکی سے مجھے جتنا رنج ہو رہا ہے، اسے بیان
کرنے کے لیے میرے پاس الفاظ نہیں ہیں اور گو میں ولی یا درویش نہیں ہوں لیکن
یا درکھنا کہ کبھی نہ کبھی تم کو اپنے والد سے دشمنی کرنے کا خمیازہ اٹھانا پڑے گا۔