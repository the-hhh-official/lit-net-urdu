کلارک: ایسا دعویٰ کوئی انسان نہیں کر سکتا۔
صوفیہ تو تم اس لیے سزا سے بچے ہوئے ہو کہ تمہارے جرم پوشیدہ ہیں؟
کلارک: ایسا قبول کرنے کو جی تو نہیں چاہتا مگر مجبوراً قبول کرنا ہی پڑے گا۔
صوفیہ: تعجب ہے کہ خود مجرم ہو کر تم نہیں دیگر مجرموں کو سزا دیتے ہوئے ذرا بھی شرم
نہیں آتی ؟
کلارک: صوفیہ ! اس کے لیے تم پھر کبھی میری تو ہین کر لینا ۔ اس وقت مجھے ایک
خاص معاملہ میں تم سے صلاح لینی ہے۔ خوب سوچ کر رائے دینا۔ راجہ مہیندر کمار
نے میرے فیصلہ کی اپیل گورنر کے یہاں کی تھی۔ اس کا ذکر تو میں تم سے کر ہی چکا
ہوں ۔ اس وقت میں نے سمجھا تھا گورنر اپیل پر توجہ نہ دیں گے ۔ ایک حاکم ضلع کے
خلاف کسی رئیس کی مدد کرنا ہمارے طرز حکومت کے خلاف ہے کیونکہ اس سے
حکومت میں خلل آتا ہے، لیکن چھ سات مہینوں میں واقعات نے کچھ ایسی صورت
اختیار کی ہے اور راجہ صاحب نے اپنی خاندانی عزت مستقل ارادہ اور استدلالی
قوت سے ایسی اچھی طرح کام لیا ہے کہ اب گورنر کا فیصلہ شاید میرے خلاف ہو گا۔
کونسل میں ہندوستانیوں کی کثرت ہو جانے کے باعث اب گورنر کی ذاتی رائے کی
اہمیت بہت کم ہو گئی ۔ اگر چہ وہ کونسل کے فیصلہ کو مستر د کر سکتے ہیں۔ مگر اس اختیار
سے وہ خاص حالتوں ہی میں مدد لے سکتے ہیں۔ اگر راجہ صاحب کی اپیل واپس کر
دی گئی تو دوسرے روز ملک بھر میں کہرام مچ جائے گا اور اخبارات کو غیر ملکی حکومت
کے ایک نئے ظلم پر شور مچانے کا وہ موقع مل جائے گا جسے وہ روز کھوجتے رہتے ہیں۔
اس لیے گورنر نے مجھ سے پوچھا ہے کہ اگر راجہ صاحب کی اشک شوئی کر دی جائے تو
تمہیں کچھ ملال تو نہ ہو گا ؟ میری سمجھ میں نہیں آتا کہ اس کا کیا جواب دوں ۔ ابھی
تک کوئی رائے قائم نہیں کر سکا۔
صوفیہ: کیا رائے قائم کرنا اتنا مشکل ہے؟