فرض سے منحرف ہو تو وہ اپنے اس انحراف پر نادم ضرور ہو۔ جس طرح کوئی تلک
لگائے ہوئے وشنود یوتا کا پجاری شراب کی بھٹی میں جاتے ہوئے جھجکتا ہے اور شرم
سے گردن نہیں اٹھا سکتا، اسی طرح اس کا نفس بھی خوش اطواری کی بندشوں میں پڑ کر
بری باتوں سے جھجکے ۔ اس نفس کشی کے لیے وہ بے وفائی اور مکاری کا الزام سر
پر لینے کو تیار تھی ۔ تمام عمر مایوسی اور فراق کی آگ میں جلنے کو تیار تھی ۔ وہ نفس سے اس
ذلت کا بدلہ لینا چاہتی تھی جو رانی کے ہاتھوں اسے برداشت کرتی پڑی تھی۔ اس کا
دل شراب پینا چاہتا تھا۔ وہ اسے زہر پلا کر اس کی پیاس بجھانا چاہتی تھی۔ اس نے
طے کر لیا تھا کہ اپنے کو مسٹر کلارک کے سپرد کر دوں گی۔ نفس کشی کا اس کے سوا اور کوئی
ذریعہ نہ تھا۔
لیکن باطن میں اس کا وقار کتنا ہی مٹ گیا ہو مگر ظاہر میں وہ اس وقت اپنے انتہائی
عروج پر تھی ۔ اپنے گھر میں اس کی اتنی خاطر و مدارات کبھی نہ ہوئی تھی ۔ مسٹر سیوک کی
آنکھوں میں وہ کبھی اتنی پیاری تھی۔ ان کے منہ سے اس نے کبھی اتنی میٹھی باتیں نہ
سنی تھیں۔ یہاں تک کہ اب وہ اس کی مذہبی تحقیقات سے بھی ہمدردی کا اظہار کرتی
تھیں۔ عبادت کے معاملہ میں بھی اب اس پر کوئی جبر نہ کیا جاتا تھا۔ وہ اب اپنی
مرضی کی مالک تھی اور مسز سیوک یہ دیکھ خوشی سے پھولی نہ سماتی تھیں کہ صوفیہ سب سے
پہلے گر جا گھر پہنچ جاتی تھی۔ وہ بجھتی تھیں کہ مسٹر کلارک کی صحبت کا یہ اثر ہے۔
لیکن صوفیہ کے سوا یہ اور کون جان سکتا تھا کہ اس کے دل پر کیا گزر رہی ہے۔ اس
کو روز عشق و محبت کا سوانگ بھرنا پڑتا جس سے اس کو دلی نفرت ہوتی تھی ۔ اسے اپنی
مرضی کے خلاف مصنوعی جذبات کی نقل کرنی پڑتی تھی۔ اسے عشق و محبت کے وہ
الفاظ ہمہ تن گوش ہو کر سننے پڑتے تھے جو اس کے دل پر ہتھوڑوں کی ضرب کی طرح
پڑتے تھے۔ اسے ان بیباک اور محبت بھری نگاہوں کا نشانہ بننا پڑتا تھا جن کے
سامنے وہ آنکھیں بند کر لینا چاہتی تھی۔ مسٹر کلارک کی باتیں کبھی کبھی اتنی عشقیہ ہوتی