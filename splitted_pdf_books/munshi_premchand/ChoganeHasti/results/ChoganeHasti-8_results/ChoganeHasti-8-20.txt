کام نکالنے میں ذرا بھی تامل نہیں ہوا۔ کیا ایسے صاحب ثروت، باعزت ، ذہین اور
ذی علم لوگ ایسے خود غرض ہوتے ہیں؟
جان سیوک نے قیافہ سے ان کے خیالات کو معلوم کر لیا۔ بولے ۔ آپ سوچ
رہے ہوں گے۔ میں نے اس قدر مبالغہ اور رنگ آمیزی کیوں کی۔ صرف سانحہ کا
واقعہ حال ہی کیوں نہ بیان کیا لیکن سوچیے کہ کیا ایسی صورت میں مجھے یہ نتیجہ حاصل
ہو سکتا؟ دنیا میں کسی کام کا اچھا یا برا ہونا محض کامیابی پر محمول ہے ۔ ایک شخص حکومت
سے بغاوت کرتا ہے ۔ اگر حکام نے اس پر تشدد کرنے کا موقع پالیا تو وہ باغی کہا جاتا
ہے اور سزائے موت پاتا ہے۔ اگر اس کا مقصد پورا ہو گیا تو وہ اپنے ملک کا نجات
دہندہ اور فاتح سمجھا جاتا ہے اور اس کی یادگاریں قائم کی جاتی ہیں ۔ کامیابی میں
عیوب کے مٹا دینے کی عجیب قوت ہے ۔ آپ جانتے ہیں دو سال پہلے مصطفیٰ کمال
نے کیا تھا؟ باغی ! ملک اس کے خون کا پیاسا تھا۔ آج وہ اپنی قوم کا روح رواں ہے۔
کیوں؟ اس لیے کہ وہ کامیاب ہوا ۔ لیکن کئی سال قبل اپنی جان کے خوف سے
امریکہ بھاگ گیا تھا۔ آج وہ جمہور روس کا پریذیڈنٹ ہے ۔ یہ محض اس لیے کہ اس
کی بغاوت کامیاب ہوئی۔ میں نے راجہ صاحب کو طرفدار بنالیا پھر مبالغہ کا عیب
کہاں رہا ؟
اتنے میں فٹن بنگلہ پر آ پہنچی ۔ ایشور سیوک نے آتے ہی پوچھا۔ ” کہو کیا کر
آئے ؟“
جان سیوک نے فخر سے کہا۔ راجہ کو اپنا مرید بنالیا۔ تھوڑی سی رنگ آمیزی تو
ضرور کرنی پڑی، پر اس کا اثر بہت اچھا ہوا ۔
ایشور سیوک خدا تجھ پر رحم کی نگاہ رکھے۔ بیٹا ! رنگ آمیزی بغیر بھی دنیا کا کوئی
کام چلتا ہے؟ کامیابی کی یہی کنجی ہے اور تجارتی کامیابی کے لیے تو اس کا ہونا اور بھی
ضروری ہے۔ آپ کے پاس اچھی سے اچھی چیز ہے۔ جب تک آپ اس کی