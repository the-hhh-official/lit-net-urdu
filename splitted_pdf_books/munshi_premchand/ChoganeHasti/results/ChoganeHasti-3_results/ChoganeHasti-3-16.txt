جان سیوک: چپ بھی رہو۔ تمہاری بے دردی پر مجھے تعجب ہوتا ہے۔ میں نے تم جیسی
سخت دل عورت نہیں دیکھی ۔
مسر سیوک میں تو نہیں جانتی تمہیں جانا ہو جاؤ!
جان سیوک: مجھے تو دیکھ رہی ہو۔ مرنے کی فرصت نہیں ہے۔ اسی پانڈے پور والی
زمین کے بارے میں بات چیت کر رہا ہوں ۔ ایسے موذی سے پالا پڑا ہے ۔ کہ کسی طرح
قابو میں ہی نہیں آتا ۔ دیہاتیوں کو جو لوگ سادہ لوح کہتے ہیں، بڑی غلطی کرتے ہیں۔ ان
سے زیادہ چالاک آدمی ملنا مشکل ہے۔ تمہیں اس وقت کوئی کام نہیں ہے ۔ موٹر منگائے
دیتا ہوں۔ شان سے چلی جاؤ اور اس کو اپنے ساتھ لیتے آؤ۔
الیشور سیوک وہیں آرام کرسی پر آنکھیں بند کیے ہوئے یاد الہی میں محو تھے جیسے بہرا
آدمی مطلب کی بات سنتے ہی چونک پڑتا ہے ، موٹر کار کا ذکر سنتے ہی دھیان ٹوٹ گیا
بولے، موٹر کی کیا ضرورت ہے؟ کیا دس پانچ روپے کاٹ رہے ہیں؟ یہاں اڑنے کے
لیے تو قارون کا خزانہ بھی کافی نہ ہو گا۔ کیا گاڑی پر جانے سے شان میں فرق آجائے گا ؟
تمہاری موٹر دیکھ کر کنور صاحب رعب میں نہ آئیں گے ۔ انہیں خدا کی بہتیری موٹریں دیں
ہیں۔ یسوع ! مجھے اپنے دامن میں لو! اب دیر نہ کرو میری صوفی بیچاری وہاں بیگانوں میں
پڑی ہوئی ہے ۔ نہ جانے اتنے دن کس طرح کاٹے ہوں گے؟ خدا اس کو راہ راست پر
لائے۔ میری آنکھیں اس کو ڈھونڈ رہی ہیں۔ جب سے وہ گئی ہے کلام پاک سننے کی نوبت
نہیں آئی ۔ یسوع ! اسے اپنے دامن میں لے ! وہاں اس بیچاری کا کون پوچھنے والا ہے۔
امیروں کے گھر میں غریبوں کا گذر کہاں ۔“
جان سیوک: اچھا ہی ہوا یہاں ہوتی تو روزانہ ڈاکٹر کی فیس نہ دینی پڑتی ۔
ایشور سیوک : ڈاکٹر کی کیا ضرورت تھی ۔ اللہ کے فضل سے میں خود تھوڑی بہت ڈاکٹری
جانتا ہوں ۔ گھر والوں کی محبت و تیمار داری ڈاکٹر کی دواؤں سے کہیں زیادہ نفع بخش ہوتی
ہے۔ میں اپنی بچی کو گود میں لے کر کلام پاک سناتا ۔ اس کے لیے خدا سے دعا مانگتا ۔