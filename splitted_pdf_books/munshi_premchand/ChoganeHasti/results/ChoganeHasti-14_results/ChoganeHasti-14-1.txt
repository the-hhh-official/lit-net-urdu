گیا، لیکن میں سورداس کے ساتھ کہیں ایسی زیادتی تو نہیں کر رہا ہوں کہ بلآخر مجھے
شہر والوں کے سامنے نادم ہونا پڑے ۔ اس معاملہ پر گفتگو کرنے کے لیے وہ اندو کے
پاس گئے اور بولے ۔ ” تم کوئی ضروری کام تو نہیں کر رہی ہو ۔ مجھے ایک معاملہ میں تم
سے کچھ مشورہ کرنا ہے۔“
اندو ڈر گئی کہ کہیں مشورہ ہوتے ہوتے تنازع کی نوبت نہ آئے ۔ بولی ۔ کام تو
کچھ نہیں کر رہی ہوں، لیکن میں آپ کو کوئی صلاح دینے کے قابل نہیں ہوں ۔ ایشور
نے مجھ کو اتنی عقل ہی نہیں دی ۔ مجھے تو اس نے کھانے سونے اور آپ کو دق کرنے
کے لیے بنایا ہے ۔“
راجہ صاحب : تمہارے دق کرنے ہی میں تو مزہ آتا ہے۔ بتلاؤ۔ سورداس کی
زمین کے بارے میں تمہاری کیا رائے ہے؟ تم میری جگہ ہو تیں تو کیا کرتیں ؟
اندو: آخر آپ نے کیا تجویز کیا ؟
راجہ صاحب : پہلے تم بتاؤ تو پھر میں بتاؤں گا۔
اندو: میرے رائے میں تو سورداس سے اس کے باپ دادوں کی زمین چھین لینا
سراسر انصاف کے خلاف ہو گا ۔
راجہ صاحب تمہیں معلوم ہے کہ سورداس کو اس زمین سے کوئی نفع نہیں پہنچ رہا
ہے۔ صرف ادھر ادھر کے مواشی چرا کرتے ہیں ۔
اندو: اسے یہ اطمینان تو ہے کہ یہ زمین میری ہے ۔ محلہ والے اس کا احسان تو
مانتے ہی ہوں گے۔ اس کی مذہبی خواہش اس کا ثواب سے پوری ہوتی ہو گی ۔
راجہ صاحب لیکن میں شہر کے ایک خاص منظم کی حیثیت سے ایک شخص کے واقعی
یا فرضی فائدہ کے لیے شہر کے ہزاروں روپیہ کا نقصان تو نہیں کر سکتا۔ کارخانہ کھلنے
سے ہزاروں مزدوروں کی پرورش ہوگی ۔ شہر کی آمدنی میں اضافہ ہو گا اور سب سے
بڑی بات یہ ہے کہ اس بے شمار دولت کا ایک حصہ ملک میں رہ جائے گا جو سگریٹ