آپ کی عقل کی برکت ہے۔ میں آپ کی کھوپڑی کو مان گیا۔ اب صاحب کی
دوسری بات کا جواب دو بجرنگی ۔
بجرنگی : اس میں اب کا ہے کا سوال جواب - صاحب نے تو کہہ دیا کہ میں اس کا
نام نہ لوں گا۔ بس جھگڑا مٹ گیا ۔
جان سیوک : لیکن اگر زمین کے میرے ہاتھ آنے سے تمہارا سولہوں آنے فائدہ
ہو تو تم ہمیں نہ لینے دو گے؟
بجرنگی : ہمارا فائدہ کیا ہوگا ؟ ہم تو مٹی میں مل جائیں گے!
جان سیوک : میں تو دکھا دوں گا کہ تمہارا بھرم ہے۔ بتلاؤ تمہیں کیا اعتراض ہے؟
بجرنگی : پنڈا جی کے ہزاروں جاتری آتے ہیں۔ وہ سب اسی میدان میں ٹھہرتے
ہیں۔ دس دس بیس دن پڑے رہتے ہیں ۔ وہیں کھانا پکاتے ہیں۔ وہیں سوتے
ہیں۔ شہر کے دھرم سالوں میں دیہات کے لوگوں کو آرام کہاں ۔ یہ دھرتی نہ رہے تو
کوئی جاتری یہاں جھانکنے بھی نہ آئے ۔
جان سیوک: جاتریوں کے لیے سڑک کے کنارے کھپریل کے مکانات بنوا دیئے
جائیں تو کیسا ؟
بجرنگی : اتنے مکان کون بنوائے گا؟
جان سیوک : اس کا میرا ذمہ ۔ میں وعدہ کرتا ہوں کہ میں یہاں دھرم شالا بنوا دوں
گا۔
بجرنگی : میرے محلہ کے دوسرے آدمیوں کی گائیں بھینسیں کہاں چریں گی؟
جان سیوک : احاطہ میں گھاس چرانے کا تمھیں اختیار رہے گا۔ پھر اب تم کو اپنا سارا
دودھ لے کر شہر جانا پڑتا ہے۔ حلوائی تم سے دودھ لے کر ملائی مکھن، دہی بناتا ہے
اور تم سے کہیں زیادہ خوشحال نظر آتا ہے۔ یہ نفع اس کو تمہارے ہی دودھ سے تو ہوتا
ہے۔ تم ابھی یہاں ملائی مکھن بناؤ تو لے گا کون ۔ جب یہاں کارخانہ کھل جائے گا تو