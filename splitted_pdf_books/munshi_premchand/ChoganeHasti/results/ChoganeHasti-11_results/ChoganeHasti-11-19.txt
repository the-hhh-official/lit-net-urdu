معمولی حرارت ہے تو اسے سر سامی بخار کہا جاتا ہے ۔ ایک روز پہاڑوں پر چلنا پڑا تو
اسے روزانہ پہاڑوں سے سر ٹکرانا بتلایا جاتا ہے۔ ونے سنگھ کے خطوط اسی قسم کی
بہادرانہ داستانوں سے معمور تھے ۔ صوفیہ پڑھ کر بے قرار ہو گئی ۔ وہ اتنی سختیاں جھیل
رہے ہیں اور میں یہاں آرام سے پڑی ہوں ۔ وہ اسی سراسیمگی کی حالت میں اپنے
کمرہ میں آئی اور ونے کو ایک طولانی خط لکھا جس کا ایک ایک لفظ محبت میں ڈوبا ہوا
تھا۔ خاتمہ پر اس نے نہایت دردناک الفاظ میں استدعا کی کہ مجھے اپنی خدمت میں
آنے کی اجازت دیجیے ۔ میں اب یہاں نہیں رہ سکتی۔ اس کا انداز بیان نا دانستہ طور
پر شاعرانہ ہو گیا ۔ خط پورا کر کے وہ اس وقت قریب کے لیٹر بکس میں ڈال آئی۔
خط چھوڑ دینے کے بعد جب اس کو سکون ہوا تو اسے خیال آیا کہ رانی صاحبہ کے
کمرہ میں چھپ کر جانا اور خطوں کو پڑھنا کسی طرح مناسب نہ تھا۔ وہ سارا دن اسی
فکر میں پڑی رہی ۔ بار بار اپنے کو ملامت کرتی ۔ ایشور میں کتنی بد نصیب ہوں۔ میں
نے اپنی زندگی بچے مذہب کی تلاش کے لیے وقف کر دی تھی۔ برسوں سچائی کی
تحقیقات میں مصروف ہوں مگر نفس کی پہلی ہی ٹھوکر میں نیچے گر پڑی۔ میں کیوں اتنی
کمزور ہوگئی ہوں ۔ کیا میرا پاک مقصد نفسانی خواہشات کے بھنور میں پڑ کر ڈوب
جائے گا۔ میری عادت اتنی بری ہو جائے گی کہ میں کسی کی چیزیں چھاؤں گی۔ یہ
بات تو کبھی میرے خواب و خیال میں نہ آئی تھی۔ جن کا مجھ پر اتنا اعتبار، اتنا
بھروسہ، اتنی محبت، اتنی مہربانی ہے انہیں کے ساتھ میری یہ دغابازی! اگر ابھی یہ
حالت تو بھگوان ہی جانے آگے چل کر کیا حالت ہو گی۔ اس سے تو یہ کہیں بہتر ہے
که زندگی کا خاتمہ ہو جائے ۔ کاش وہ خط جسے میں ابھی ڈال آئی ہوں واپس مل جاتا
تو میں اس کو ابھی چاک کر ڈالتی !
وہ اسی تفکر و پشیمانی کی حالت میں بیٹھی ہوئی تھی کہ رانی صاحبہ کمرہ میں آگئیں ۔
صوفیہ اٹھ کھڑی ہوئی اور اپنی آنکھیں چھپانے کے لیے زمین کی طرف تا کنے لگی۔