مسر سیوک: ایسا قانون پہلے کبھی نہ تھا۔
کنور صاحب بجا ہے۔ ایسا قانون کہاں تھا جو نا انصافی کو انصاف اور جھوٹ کو سچ
ثابت کر دکھائے ۔ یہ انصاف نہیں ۔ انصاف کا گورکھ دھندا ہے۔
دفعتاً رانی صاحبہ کمرہ میں آئیں ۔ صوفیہ کا چہرہ انہیں دیکھتے ہی فق ہو گیا ۔ وہ کمرہ
کے باہر نکل گئی۔ رانی کے سامنے کھڑی نہ ہو سکی ۔ مسز سیوک کو بھی اندیشہ ہوا کہ کہیں
چلتے چلاتے رانی سے پھر نہ بات بڑھ جائے ۔ وہ بھی باہر چلی گئیں ۔ کنور صاحب
نے دونوں کو فٹن پر سوار کرایا۔ صوفیہ نے آب دیدہ ہو کر کنور صاحب کو دست بستہ
سلام کیا۔ فٹن چل دی۔ آسمان پر کالی گھٹائیں چھائی ہوئی تھیں ۔ فٹن سڑک پر تیزی
سے دوڑی چلی جاتی تھی اور صوفیہ رورہی تھی۔ اس کی حالت اس بچے کی سی تھی جو
روٹی کھاتا ہوا مٹھائی والے کی آواز سن کر اس کے پیچھے دوڑے۔ ٹھوکر کھا کر گر
پڑے ۔ پیسہ ہاتھ سے نکل جائے اور وہ روتا ہوا گھر لوٹ جائے۔

(15)
راجہ مہیندر کمار سنگھ اگر چہ اصولی معاملہ میں حکام سے ذرا بھی نہ دیتے تھے، لیکن
فروعی امور میں وہ خواہ مخواہ ان کی مخالفت کرنا محض بیکار ہی نہیں بلکہ قوم کے لیے مصر
خیال کرتے تھے۔ ان کو میانہ روی پر جتنا بھروسہ تھا، اتنا پیش دستی پر نہ تھا۔ خصوصاً
اس لیے کہ موجودہ حالات گردو پیش کے ہوتے ہوئے جو کچھ خدمت کر سکتے تھے وہ
حکام کا اعتماد رکھ کر ہی کر سکتے تھے ۔ اس لیے انہیں کبھی کبھی مجبور ہو کر وہ طریقہ اختیار
کرنا پڑتا جس سے انتہا پسندوں کو ان پر انگشت نمائی کا موقع مل جاتا تھا۔ ان میں
اگر کوئی کمزوری تھی تو یہ کہ وہ عزت کے بھوکے تھے اور ایسے دیگر انسانوں کی طرح وہ
اکثر مصلحت کے نقطہ خیال سے نہیں بلکہ شہرت طلسمی کے خیال سے اپنا طرز عمل قائم
کرتے تھے۔ پہلے انہوں نے انصاف کا پہلو لیتے ہوئے جان سیوک کو سور داس کی
زمین دلانے سے انکار کر دیا تھا مگر اب ان کو اس کے خلاف کام کرنے کے لیے مجبور