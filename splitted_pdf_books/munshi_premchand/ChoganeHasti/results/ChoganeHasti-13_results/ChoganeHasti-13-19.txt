کرائی اور کمشنر کے بنگلہ پر جا پہنچے۔ یوں تو صاحب بہادر راجہ صاحب کو ان کا کارڈ
پاتے ہی بلا لیا کرتے تھے۔ آج اردلی نے کہا۔ صاحب ایک ضروری کام کر رہے
ہیں ۔ میم صاحب بیٹھی ہیں ۔ آپ ایک گھنٹہ ٹھہریں ۔“
راجہ صاحب سمجھ گئے کہ آثار اچھے نہیں ہیں ۔ وہیں بیٹھ کر ایک انگریزی رسالہ کی
تصاویر دیکھنے لگے ۔ وہ کتنی صاف اور خوشنما تصاویر ہیں۔ ہمارے رسالوں میں کتنی
بھدی تصویریں ہوتی ہیں ۔ فضول ہی کاغذ کو لیپ پوت کر خراب کیا جاتا ہے۔ کسی
نے بہت کیا تو ملک الشعرا بہار کے جذبات کی بنا پر کسی خوب صورت نازنین کی تصویر
بنوا دی اور اس کے نیچے اس نوعیت کا دو ہا لکھ دیا۔ کسی نے پر مان کی کبت پر تصویر بنوا
لی۔ بس اس کے آگے کسی کی عقل رسا نہیں ہوتی۔
کسی طرح ایک گھنٹہ گزرا اور صاحب نے بلایا ۔ راجہ صاحب اندر گئے تو صاحب
کے تیور پر بل پڑے ہوئے نظر آئے ۔ ایک گھنٹہ کے انتظار سے جھنجھلا گئے تھے۔
کھڑے کھڑے بولے ۔ آپ کو فرصت ہو تو میں کچھ کہوں ورنہ پھر کبھی آؤں گا۔
کمشنر صاحب نے رکھائی سے پوچھا۔ میں پہلے آپ سے یہ دریافت کرنا چاہتا
ہوں کہ اس اخبار نے آپ پر جو رائے زنی کی ہے، وہ آپ کی نظر سے گذری
ہے؟
راجہ صاحب : جی ہاں دیکھ چکا ہوں۔
کمشنر : آپ اس کا کوئی جواب دینا چاہتے ہیں؟
راجہ صاحب : میں اس کی کوئی ضرورت نہیں سمجھتا ۔ اگر محض اتنی سی بات پر مجھ پر
شک کیا جاسکتا ہے اور میری سالہا سال کی وفاداری کا کچھ خیال نہیں کیا جاتا تو مجھے
مجبور ہو کر اپنے عہدہ سے استعفیٰ دینا پڑے گا۔ اگر آپ خود وہاں جاتے تو کیا اس کی
اتنی جرات ہوتی کہ آپ کے بارے میں بھی اس قسم کی رائے زنی کرتا۔ یہ میرے
ہندوستانی ہونے کی سزا ہے۔ جب تک مجھ پر اس قسم کے بے جا حملے ہوتے رہیں