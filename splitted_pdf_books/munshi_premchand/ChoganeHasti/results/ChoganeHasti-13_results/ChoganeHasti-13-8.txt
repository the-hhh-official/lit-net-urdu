اندو : ہرج کیا ہوگا ۔ میں جاؤں یا نہ جاؤں وہ لوگ تو جائیں گے ہی لیکن دل نہیں
مانتا ۔ وہ لوگ گھر بار چھوڑ کر جا رہے ہیں ۔ نہ جانے کتنی تکلیفیں برداشت کریں گے ۔
نہ جانیں کب لوٹیں گے ۔ مجھ سے اتنا بھی نہ ہو کہ انہیں رخصت کر آؤں ۔ آپ بھی
کیوں نہیں چلتے ؟
راجہ : ( متحیر ہو کر ) میں؟
اندو: ہاں ہاں ۔ آپ کے جانے میں کوئی ہرج ہے؟
راجہ: میں ایسی جماعتوں میں شریک نہیں ہوتا ۔
اندو: لیسی جماعتوں میں؟
راجہ : اسی قسم کی جماعتوں میں۔
اندو: کیا سیواسمتیوں سے ہمدردی رکھنا بھی قابل اعتراض ہے؟ میں تو سمجھتی
ہوں کہ ایسے مبارک کاموں میں شریک ہونا کسی کے لیے بھی شرم یا اعتراض کا سبب
نہیں ہو سکتا۔
راجہ تمہاری اور میری سمجھ میں بہت فرق ہے۔ اگر میں بورڈ کا صدر نہ ہوتا تو میں
حکومت کا ایک رکن نہ ہوتا ۔ اگر میں ریاست کا مالک نہ ہوتا تو آزادی سے ہر ایک
جمهوری تحریک میں حصہ لیتا ۔ موجودہ حالت میں میرا کسی ایسی جماعت میں شریک
ہونا اس بات کا ثبوت سمجھا جائے گا کہ حکام کو بھی اس جماعت سے ہمدردی ہے۔
میں اس غلط خیال کی اشاعت نہیں کرنا چاہتا ۔ سیوا سمتی نو جوانوں کی جماعت ہے اور
اگر چہ اس وقت اس نے خدمت عامہ کا معیار اپنے سامنے رکھا ہے اور وہ اسی
خدمت کے راستہ پر چلنے کی آرزو رکھتی ہے، لیکن تجربہ نے ثابت کر دیا ہے کہ
خدمت یا فیض رسانی ایسی شکل اختیار کر لیتی ہے جسے کوئی حکومت مقبولیت کی نظر
سے نہیں دیکھ سکتی اور علانیہ یا پوشیدہ طریقوں سے اس کو برباد کر دینے کی کوشش کرنی
پڑتی ہے۔ میں ۔ ۔ اتنی بڑی ذمہ داری اپنے سر نہیں لینا چاہتا۔