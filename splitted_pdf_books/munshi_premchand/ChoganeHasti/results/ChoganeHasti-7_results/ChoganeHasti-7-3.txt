گڑھے میں گر رہا ہوں ۔ جان بوجھ کر زہر کا پیالہ پی رہا ہوں ۔ کوئی رکاوٹ ، کوئی
دقت، کوئی خوف ، اب مجھ کو تباہی سے نہیں بچا سکتا۔ البتہ میں تم ہیں اس کا یقین دلاتا
ہوں کہ اس آگ کی ایک چنگاری یا ایک لیٹ بھی صوفی تک نہ پہنچے گی ۔ میرا سارا
بدن جل جائے ۔ ہڈیاں تک خاک ہو جائیں لیکن صوفی کو اس شعلہ کی چمک تک نہ
دکھائی دے گی۔ میں نے بھی تہیہ کر لیا ہے کہ جتنی جلد ہو سکے میں یہاں سے چلا
جاؤں ۔ اپنی حفاظت کے لیے نہیں بلکہ صوفی کی حفاظت کے لیے ۔ آج اس سے تو یہ
کہیں بہتر تھا کہ صوفی نے مجھے اس آگ میں جل جانے دیا ہوتا ۔ میرا پردہ دھکارہ
جاتا ۔ اگر والدہ کو یہ بات معلوم ہو گئی تو ان کی کیا حالت ہوگی ۔ اس کے تصور ہی سے
میرے بدن کے رونگٹے کھڑے ہو جاتے ہیں ۔ بس اب میرے لیے منہ پر سیاہی لگا
کر کہیں ڈوب مرنے کے سوا اور کوئی چارہ نہیں ہے۔
یہ کہہ کرو نے سنگھ ایک دم باہر چلے گئے ۔ اندو” بیٹھو بیٹھو، کہتی ہی رہ گئی ۔ وہ اس
وقت جوش میں اس سے بہت زیادہ کہہ گئے تھے ۔ اتناوہ کہنا چاہتے تھے اور دیر تک
بیٹھتے تو نہ جانے اور کیا کیا کہہ جاتے ۔ اندو کی حالت اس جاندار کی سی تھی جس کے
پیر بندھے ہوں اور سامنے اس کا گھر جل رہا ہو ۔ وہ دیکھ رہی تھی یہ آگ سارے گھر
کو چلا دے گی ۔ونے کے اونچے اونچے منصوبے، ماں کی بڑی بڑی خواہشیں ، باپ
کے بڑے بڑے حوصلے سب ملیا میٹ ہو جائیں گے ۔ وہ اسی قسم کے رنجیدہ
خیالات میں پڑی ہوئی ساری رات کروٹیں بدلتی رہی ۔ صبح اٹھی تو دروازہ پر اس کے
لیے پالکی کھڑی تھی۔ وہ ماں کے گلے سے لپٹ کر روئی ۔ باپ کے قدموں کو
آنسوؤں سے دھویا اور گھر سے رخصت ہوئی ۔ راستہ میں صوفیہ کا کمرہ پڑتا تھا۔ اندو
نے اس کمرہ کی طرف دیکھا بھی نہیں ۔ صوفیہ اٹھ کر دروازہ پر آئی اور آنکھوں میں
آنسو بھرے ہوئے اس نے ہاتھ ملایا ۔ اندو نے بھجات ہاتھ چھڑالیا اور آگے بڑھ
گئی ۔