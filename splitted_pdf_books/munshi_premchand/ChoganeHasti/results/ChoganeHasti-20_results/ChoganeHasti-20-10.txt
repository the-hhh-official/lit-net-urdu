بھرت سنگھ : گورنمنٹ کہہ دے گی ہمیں دربار کے اندرونی معاملات میں دخل
دینے کا کوئی اختیار نہیں ۔
مہیندر کار: در بار ہی کو کیوں نہ ڈیپوٹیشن بھیجا جائے؟
جان سیوک: ہاں یہ میری بھی صلاح ہے۔ ریاست کے خلاف شورش کرنا
ریاست کو کمزور بنا دیتا ہے اور رعایا کو سرکش ۔ ریاست کا اقتدار ہر ایک حالت میں
قائم رہنے دینا ضروری ہے ورنہ اس کا انجام وہی ہو گا جو آج جمہوریت و مساوات
کے عالم گیر نظارہ سے ظاہر ہو رہا ہے۔ دنیا نے تین صدیوں تک جمہوریت کی
آزمائش کی اور بالآخر اس سے نا امید ہو گئی ۔ ہماری بڑی خوش نصیبی ہے کہ اس آگ
کی لپیٹ ابھی تک اس ملک میں نہیں پہنچی اور ہمیں کوشش کرنی چاہیے کہ ہم آئندہ بھی
اس سے محفوظ رہیں ۔
کنور بھرت سنگھ جمہوریت کے ایک گونہ معتقد تھے۔ اپنے اصول کی تردید ہوتے
دیکھ کر بولے ۔ پھوس کا جھونپڑا بنا کر آپ آگ کی لپٹ سے محفوظ نہیں رہ سکتے ۔
بہت ممکن ہے کہ لپٹ کے باہر سے نہ آنے پر بھی گھر ہی کی ایک چنگاری اڑ کر اس پر
گر پڑے۔ آپ جھونپڑا رکھیے ہی کیوں ؟ جمہوریت حکومت کا بلند ترین معیار نہ ہی
مگر دنیا ابھی تک اس سے بہتر طرزحکومت نہیں بتلا سکتی ۔ خیر جب یہ طے ہو گیا کہ ہم
دربار پر کوئی اثر نہیں ڈال سکتے تو بجز صبر اور کیا چارہ ہے۔ میں سیاسی حالات میں
الگ رہنا چاہتا ہوں کیونکہ اس سے کوئی نفع نہیں ۔ آزادی کی قیمت خون ہے ۔ جب
ہم میں اس کے دینے کی طاقت ہی نہیں تو ہم بے فائدہ کمر کیوں باندھیں۔
پینترے کیوں بدلیں ۔ خم کیوں ٹھونکیں؟ سب سے الگ تھلگ رہنے میں بھلائی
ہے۔
پر بھوسیوک: یہ تو بہت مشکل ہے کہ آنکھوں سے اپنا گھر لٹتے دیکھیں اور زبان نہ
کھولیں۔