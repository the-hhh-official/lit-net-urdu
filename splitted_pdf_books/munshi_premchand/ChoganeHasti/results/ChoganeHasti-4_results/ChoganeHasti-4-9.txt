نہیں لینا چاہتا۔ اس کو بلا کسی رکاوٹ کے جاری رکھنے کے لیے میں ایک مستقل سرمایہ کی
فراہمی کا بندوبست کر دینا چاہتا ہوں۔ میں آپ کو اپنا دوست اور خیر خواہ سمجھ کر دریافت کرتا
ہوں کہ آپ کے کارخانے میں حصہ لے لینے سے میرا مقصد حاصل ہو سکتا ہے؟ آپ
کے خیال میں کس قدر روپیہ لگا دینے سے ایک ہزار ماہوار کی آمدنی ہو سکتی ہے۔
جان سیوک کی کاروباری طمع نے ابھی ان کے نیک ارادوں کو زائل نہیں کر دیا تھا۔ کنور
صاحب نے ان کی رائے پر فیصلہ چھوڑ کر انہیں شش و پنج میں ڈال دیا۔ اگر ان کو پہلے سے
معلوم ہوتا کہ یہ مسئلہ در پیش ہو گا تو نفع کا تخمینہ بتلانے میں زیادہ احتیاط سے کام لیتے ۔
غیروں سے چال بازی کرنا قابل عفو سمجھا جاتا ہے، لیکن ایسے خود غرضی کے بندے کم ملیں
گے جو دوستوں سے دغا کریں۔ سادہ مزاج کے آدمیوں کے سامنے فریب بھی شرمندہ ہو
جاتا ہے۔
جان سیوک ایسا جواب دینا چاہتے تھے جس میں اپنے فائدہ کا لحاظ بھی ہو اور اپنے
ضمیر کا بھی بولے کمپنی کی جو کچھ حالت ہے وہ میں نے بے کم و کاست آپ سے بیان
کر دی۔ اس کے جاری رکھنے کی ترکیبیں بھی آپ سے بتلا چکا ہوں۔ میں نے کامیابی
کے جملہ ذرائع پر نگاہ رکھی ہے۔ اس پر بھی ممکن ہے مجھ سے غلطیاں ہو گئی ہوں۔ اور سب
سے بڑی بات تو یہ ہے کہ انسان خدا کے ہاتھوں کا صرف ایک کھلونا ہے۔ اس کا سارا
قیاس ، ساری عقل مندی، ساری خیراندیشی قدرتی طاقت کے محتاج ہیں۔ تمباکو کی پیداوار
بڑھانے کے لیے کاشتکاروں کو پیشگی رقمیں دینی ہی پڑیں گی۔ ایک رات کا پالا کمپنی کے
لیے مہلک ثابت ہو سکتا ہے ۔ جلتے ہوئے سگریٹ کا ایک ٹکڑا کل کارخانہ کو خاک سیاہ کر
سکتا ہے ۔ ہاں میری محدود عقل کی وسعت جہاں تک ہے، میں نے کوئی بات مبالغہ کے
ساتھ نہیں کہی ہے۔ ناگہانی حادثات کے خیال سے آپ نفع کے تخمینہ میں کسی قدر تخفیف
کر سکتے ہیں ۔
کنور صاحب: آخر کہاں تک؟