بد گمانی ہے وہ دور ہو جائے گی۔ مگر معلوم نہیں ۔ کیا باتیں لکھی ہیں ۔ ممکن ہے کوئی ایسی
بات ہو جو رانی کے غصہ کو اور بھی تیز کر دے۔ نہیں ۔ اس خط کو پوشیدہ ہی رکھنا
چاہئیے ۔ رانی کو سکھانا درست نہیں ۔
اس نے پھر سوچا۔ پڑھنے سے کیا فائدہ۔ نہ جانے میرے دل کی کیا کیفیت ہو۔
مجھے اب اپنے اوپر اعتماد نہیں رہا۔ اب اس محبت کے پودے کو بیخ و بن سے اکھاڑنا
ہی ہے تو اسے کیوں سینچوں ۔ اس خط کو رانی کے حوالہ کر دینا ہی مناسب ہے۔
صوفیہ نے اور زیادہ سوچ بچار نہ کیا۔ شک ہوا کہ کہیں میں اپنے نفس پر قابو نہ رکھ
سکوں ۔ چھلنی میں پانی نہیں ٹھہرتا ۔
اس نے اس وقت وہ خط لے جا کر رانی کو دے دیا۔ انہوں نے پوچھا کہ کسی کا خط
ہے؟ یہ تو ونے کی تحریر معلوم ہوتی ہے۔ تمہارے نام آیا نا ؟ تم نے لفافہ کھولا نہیں ؟
صوفیہ: جی نہیں ۔
رانی نے خوش ہو کر کہا۔ میں تمہیں اجازت دیتی ہوں کہ اسے پڑھو تم نے اپنا
قول نباہا ہے ۔ اس سے میں خوش ہوں ۔“
صوفیہ: مجھے معاف کیجیے۔
رانی: میں خوشی سے کہتی ہوں ۔ پڑھو۔ دیکھو کیا لکھتے ہیں۔
صوفیہ: جی نہیں ۔
رانی نے خط جوں کا توں صندوق میں بند کر دیا۔ خود بھی نہیں پڑھا۔ کیونکہ ایسا کرنا
آئین آداب کے خلاف تھا۔ پھر صوفیہ سے بولی ۔ بیٹی ! اب میری تم سے ایک التجا
اور ہے۔ ونے کو خط لکھو اور اس میں صاف لکھ دو کہ ہماری اور تمہاری بھلائی اسی میں
ہے کہ آئندہ ہم دونوں میں صرف بھائی بہن کا تعلق رہے۔ تمہارے خط سے یہ ظاہر
ہونا چاہیے کہ تم ان کی محبت کے بہ نسبت ان کے قومی جذبات کی زیادہ قدر کرتی ہو۔
تمہارا یہ خط میرے اور ان کے والد کے ہزاروں نصائح سے زیادہ موثر ہو گا۔ مجھے