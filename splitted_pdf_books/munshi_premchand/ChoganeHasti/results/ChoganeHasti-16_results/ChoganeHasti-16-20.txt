صوفیہ: راجہ صاحب اس کی پر زور مخالفت کریں گے۔
کلارک اوہ۔ ان میں اتنی اخلاقی جرات نہیں ہے ۔ وہ جو کچھ کرتے ہیں،
ہمارا رخ دیکھ کر کرتے ہیں ۔ اسی وجہ سے انہیں کبھی نا کامی نہیں ہوتی۔ ہاں ان میں
یہ خاص صفت ہے کہ وہ ہماری تجاویز میں کچھ ترمیم کر کے اپنا کام بنا لیتے ہیں اور
انہیں عوام کے سامنے ایسی ہوشیاری سے پیش کرتے ہیں کہ عوام کی نگاہوں میں ان
کی وقعت زیادہ ہو جاتی ہے۔ ہندوستانی رئیسوں اور مدبروں میں اپنے پر بھروسہ
رکھنے والی قوت کی بہت کمی ہے۔ وہ ہماری مدد سے وہ کر سکتے ہیں جو ہم نہیں کر سکتے ۔
مگر بلا ہماری مدد کے وہ کچھ بھی نہیں کر سکتے ۔
موٹر سگرا آ پہنچی۔ صوفیہ اتر پڑی۔ کلارک نے اسے محبت آمیز نگاہوں سے
دیکھا۔ ہاتھ ملایا اور چلے گئے ۔

(20)
مسٹر کلارک نے موٹر سے اترتے ہی اردلی کو حکم دیا کہ ڈپٹی صاحب کو فوراً ہمارا
سلام دو۔ ناظر ، اہلمد اور اہلکاروں کو بھی طلب کیا گیا ۔ سب کے سب گھبرا گئے ۔ یہ
آج خلاف معمول طلی کیسی ؟ کسی غلطی کی گرفت تو نہیں کی گئی؟ کسی نے رشوت کی
شکایت تو نہیں کر دی؟ بے چاروں کے ہاتھ پاؤں پھول گئے۔
ڈپٹی صاحب برہم ہو کر بولے۔ میں کوئی صاحب کا ذاتی ملازم نہیں ہوں کہ
جب چاہا طلب کر لیا۔ کچہری کے وقت کے اندر جتنی بار چاہیں طلب کریں لیکن یہ
کون سی بات ہے کہ جب جی میں آیا سلام بھیج دیا۔ ارادہ کیا کہ نہ جاؤں پر اتنی
ہمت کہاں کہ صاف صاف انکار کر دیں ۔ بیماری کا حیلہ کرنا چاہا مگر اردلی نے کہا۔
حضور اس وقت نہ چلیں گے تو صاحب سخت ناراض ہوں گے ۔ کوئی بہت ضروری
کام ہے۔ جبھی تو موٹر سے اترتے ہی آپ کو سلام دیا۔
آخر ڈپٹی صاحب کو مجبورا جانا پڑا ۔ چھوٹے مملوں نے ذرا بھی چون و چرا نہ کیا۔