27
پریم کا سپنا
انسان کا دل آرزوؤں کا کاشانہ ہے اور حسرتوں کی بستی، کوئی زمانہ وہ تھا کہ مادھوی
ماں کی گود میں کھیلتی تھی۔ اس وقت دل آرزوؤں اور حسرتوں سے خالی تھا۔ مگر جب
مٹی کے گھروندے بنانے لگی تو اس وقت دل میں یہ آرزو پیدا ہوئی کہ میں اپنی گڑیا کا
بیاہ کروں۔ سب لڑکیاں اپنی گڑیا بیاہ رہی ہیں۔ کیا میری گڑیا کنواری رہے گی۔ میں
اپنی گڑیا کو گہنے بنوا دوں گی۔ اس کا بیاہ رچاؤں گی۔ اس آرزو نے اسے مہینوں رلایا
مگر گڑیا کی قسمت میں بیاہ نہ بدا تھا۔ ایک روز بادل گھر آئے اور موسلا دھار پانی
برسا۔ گھروند امینہ میں بہہ گیا اور گڑیا کے بیاہ کی حسرت رہ گئی۔

کچھ دن اور گزرے۔ ماں کے ساتھ بر جن کے گھر آنے جانے لگی ۔ اس کی میٹھی
میٹھی باتیں سنتی اور خوش ہوتی ۔ اس کے تھال میں کھاتی اور اس کی گود میں ہوتی ۔ اس
وقت بھی اس کے دل میں ایک آرزو تھی کہ میرا خوب اچھا گھر ہوتا ۔ اس میں چاندی
کے کواڑ لگے ہوتے۔ زمین ایسی صاف ہوتی کہ مکھی بیٹھے اور پھسل جائے۔ میں
بر جن کو اپنے گھر لے جاتی، وہاں اچھی اچھی چیزیں بناتی اور کھلاتی ۔ اچھے سے پلنگ
پر سلاتی اور اس کی خوب سیوا کرتی۔ یہ آرزو برسوں تک دل میں چٹکیاں لیتی رہی مگر
اسی گھروندے کی طرح یہ گھر بھی ڈھے گیا اور آرزوئیں مبدل بہ حسرت ہو گئیں۔

کچھ دن اور گزرے۔ بہار کے دن آئے ۔ برجن نے اس کے دل میں پرتاپ
چند کی تصویر کھینچنی شروع کی۔ ان دنوں اس ذکر کے سوا کوئی بات اچھی نہ لگتی ۔ آخر
پرتاپ چند کی چیری بننے کی آرزو دل میں پیدا ہوئی ۔ لیٹے لیٹے دل سے باتیں کیا
کرتیں۔ راتوں کو جاگ جاگ کر سن کر مٹھائی کھاتی۔ ان خیالوں سے دل پر ایک
نشہ سا ہو جاتا ہے مگر پرتاپ چند اسی اثنا میں لاپتہ ہو گئے ۔ اور اسی مٹی کے گھروندے
کی طرح یہ ہوائی قلعے بھی ڈھے گئے ۔ آرزوؤں کی جگہ دل میں حسرتیں رہ گئیں۔