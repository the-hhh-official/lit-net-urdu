رمیش: ”پھر یہ پانچ سو روپے جمع کر دو ، مگر دیکھو بھائی میں صاف صاف کہہ
دیتا ہوں ، اگر کل دس بجے تک روپے نہ لائے تو مجھے الزام نہ دینا ۔ قاعدہ تو یہی کہتا
ہے کہ میں اس وقت تمہیں پولیس کے حوالے کر دوں لیکن تم ابھی لڑکے ہو اس
لیے رعایت کرتا ہوں ، ورنہ تمہیں معلوم ہے کہ میں سرکاری کاموں میں کسی قسم کی
رعایت نہیں کرتا ۔ تمہاری جگہ اگر میرا لڑکا یا بھائی بھی ہوتا تو میں اس کے ساتھ بھی
یہی برتاؤ کرتا ، بلکہ شاید اس سے بھی سخت ۔ میرے پاس روپے ہوتے تو تمہیں
دے دیتا، لیکن میری عادت تو جانتے ہو، نہ کسی کو قرض دیتا ہوں ، نہ کسی سے لیتا
ہوں ۔ کل روپے نہ آئے تو برا ہو گا۔ میری دوستی بھی تمہیں پولیس کے پنجے سے نہ
بچا سکے گی۔ میری دوستی نے تو آج اپنا حق ادا کر دیا ، ورنہ اس وقت تمہارے
ہاتھوں میں ہتھکڑیاں ہوتیں ۔“
جھکڑیاں؟ رماسر سے پیر تک کانپ اٹھا۔ اس ذلت اور رسوائی کا خیال کر
کے اس کی آنکھیں بھر آئیں ۔ وہ سر جھکائے آہستہ آہستہ سزایافتہ قیدی کی طرح
اپنی کرسی پر بیٹھ گیا۔ مگر وہ لفظ رہ رہ کر اس کے دل کو مسوس لیتا تھا ۔
(20)
رما شام کو دفتر سے چلنے لگا تو رمیش بابو دوڑے ہوئے آئے اور کل روپے
لانے کی سخت تاکید کی۔ رما دل میں جھنجھلا اٹھا ۔ آپ بڑے ایماندار کی دم بنے
ہیں ۔ مکار کہیں کا ۔ اگر اپنی ضرورت آپڑے تو دوسروں کے تلوے سہلاتے پھریں
گے، مگر میرا کام ہے تو آپ اصول پرور بن بیٹھے۔ یہ سب دکھانے کے دانت
ہیں مرنے کے وقت اس کی جان بھی جلد نہ نکلے گی۔