جا گیشری نے اس کا ہاتھ پکڑ کر اٹھانے کی کوشش کر کے کہا: ” گیہوں گھر میں
نہیں ہے۔ اب اس وقت بازار سے کون لاوے ۔“
رتن کو اعتبار نہ آیا، بولی: ” اچھا چلیے ۔ میں آپ کے بھنڈارے میں دیکھوں،
ہوگا کیسے نہیں ؟“
رسوئی کی بغل والی کوٹھڑی میں کھانے کا سامان رہتا تھا۔ رتن اندر چلی گئی اور
ہانڈیوں میں ٹٹول کر دیکھنے لگی ۔ ایک ہانڈی میں گیہوں نکل آئے ، خوش ہو کر بولی:
” دیکھو ماں ! نکلے کہ نہیں تم مجھ سے بہانہ کر رہی تھیں ۔“
اس نے ایک ڈلیا میں تھوڑے سے گیہوں نکال لیے اور خوش خوش جانت پر جا
کر پینے لگی۔
جا گیشری نے جا کر جالپا سے کہا : ” بہو وہ جانت پر بیٹھی گیہوں پیس رہی ہے۔
اٹھاتی ہوں ، اٹھتی ہی نہیں۔ کوئی دیکھ لے تو کیا کہے؟“
جالپا نے منشی جی کے کمرے سے نکل کر ساس کی پریشانی کا مزہ اٹھانے کے
لیے کہا: ” یہ تم نے کیا غضب کیا۔ اماں سچ مچ کوئی دیکھ لے تو ناک ہی کٹ
جائے ۔ چلیے دیکھوں ۔“
جا گیشری نے مجبوری کے انداز سے کہا: "میں تو سمجھا کے ہار گئی ، مانتی ہی
نہیں ۔
جالپا نے جا کر دیکھا تو رتن گیہوں پینے میں مگن تھی ۔ تفریح کی فطری مسرت
سے اس کا چہرہ شگفتہ ہو رہا تھا۔ اتنی ہی دیر میں اس کے ماتھے پر پسینہ کی بوندیں آ
گئی تھیں۔ اس کے مضبوط ہاتھوں میں جانت لٹو کی طرح ناچ رہا تھا۔