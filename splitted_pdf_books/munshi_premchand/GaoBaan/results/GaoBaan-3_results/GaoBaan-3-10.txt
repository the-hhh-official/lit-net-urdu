حاصل کر سکتا ہے ، پھر وہ اس سنہری موقع کو کیوں چھوڑ دے۔
رما کی آمدنی تیزی سے بڑھنے لگی ۔ آمدنی کے ساتھ وقار بھی بڑھا کہ سوکھی قلم
گھسنے والے دفتر کے بابوؤں کو جب سگریٹ ، پان، چائے یا چاٹ کی خواہش ہوتی
تو رما کے پاس چلے آتے ۔ بہتی گنگا تھی ، جس میں سبھی ہاتھ دھو سکتے تھے ۔ سارے
دفتر میں رما کی تعریف ہونے لگی ۔ پیسے کو تو وہ کچھ سمجھتا ہی نہیں ، کیا دل ہے کہ واہ !
اور جیسا دل ہے ویسی زبان بھی ہے ۔ معلوم ہوتا ہے رگ رگ میں شرافت بھری
ہوئی ہے۔ بابوؤں کا جب یہ حال تھا تو چپڑاسیوں اور چوکیداروں کا کیا پوچھنا؟
سب کے سب رما کے بن داموں غلام تھے، ان غریبوں کا وقار بھی بڑھا، جہاں
گاڑی بان تک پھٹکا ر دیا کرتے تھے ، وہاں اب اچھے اچھوں کی گردن پکڑ کر نیچے
دھکیل دیتے تھے، رمانا تھر کا سکہ بیٹھ گیا ۔
مگر جالپا کی آرزوؤں میں سے ابھی ایک بھی پوری نہ ہوئی ۔ ناگ پچھی کے
دن محلے کی کئی لڑکیاں جالیا کے ساتھ کھیل کھیلنے آئیں ۔ مگر جالپا اپنے کمرے سے
باہر نہیں نکلی۔ بھادوں میں جنم اشمی کی تقریب آئی ۔ پڑوس ہی میں ایک سیٹھ جی
رہتے تھے۔ ان کے یہاں بڑے دھوم دھام سے جشن منایا جاتا تھا۔ وہاں سے
ساس اور بہو کا بلاوا آیا ۔ جاگیشری گئی، جالپا نے جانے سے انکار کر دیا۔ ان تین
مہینوں میں اس نے رما سے ایک بار بھی زیوروں کا چرچا نہ کیا۔ اس گوشہ تنہائی میں
وہ اس فہرست کو دیکھا کرتی، جورما ایک دن کہیں سے اٹھا! لایا تھا۔ اس میں طرح
طرح کے نفیس زیوروں کے نمونے بنے ہوئے تھے ، رما کو دیکھتے ہی وہ فہرست
چھپا لیتی تھی ۔ اپنی گرویدگی کا پردہ ڈھکا رکھنا چاہتی تھی ۔