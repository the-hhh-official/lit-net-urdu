کوئی بازاری عورتوں کے پاس جاتا ہے۔ وہاں آدمی زندگی کا لطف اٹھانے کے
لیے ہی جاتا ہے۔ اپنے دل کا دکھ کہنے نہیں جاتا ۔ میرے ساتھ تمہارا یہی سلوک
ہے۔ بولو ہے یا نہیں؟ کیا میں دیکھتی نہیں کہ تم باہر سے کچھ پریشان آتے ہو۔
باتیں کرتے ہو، تو ایسا معلوم ہوتا ہے ، دل کہیں اڑا ہوا ہے۔ کھانا بھی اسی طرح
کھاتے ہو جیسے بیگار نا لتے ہو۔ کیا میں یہ ساری باتیں نہیں دیکھتی۔ تمہارے خیال
سے مجھے دیکھنا نہ چاہیے۔ تم صرف میرے حسن کے شیدا ہو۔ میرا کام ہے سیرو
تفریح کرنا ، آرائش میں مصروف رہنا۔ مجھے تمہاری فکروں سے کوئی سروکار نہیں
ہے۔ مگر کیا کروں مجھے ایشور نے وہ دل نہیں دیا ہے ۔“
وہ سر جھکائے سنتا رہا۔ جالپا نے اس کی فطرت کا اتنا صحیح مطالعہ کیا ہے، اس کا
اسے گمان بھی نہ تھا۔ فی الواقعہ وہ اس کے حسن کا شیدائی تھا، کبھی اس کا حسن باطن
دیکھنے کی کوشش نہ کی۔
اگر اس کی صورت اتنی دلکش نہ ہوتی تو شاید وہ اس سے بولنا پسند نہ کرتا ۔ اس
کی ساری کشش ، اس کی ساری مسرت جالپا کے حسن میں مرکوز تھی ۔ وہ سمجھتا تھا مگر
آج اس پر روشن ہوا کہ اس کی حسن پرستی جالپا کو آسودہ نہیں کر سکتی ۔ وہ اس کی
شریک درد ہونے کے لیے بے قرار ہے۔ اس وقت اسے اپنا درد کہہ ڈالنے کا اچھا
موقع تھا، لیکن شرم نے پھر اس کی زبان بند کر دی۔ جو باتیں وہ اتنے دنوں سے
چھپائے ہوئے تھا، وہ اب کیسے کہے؟ کیا ایسا کرنا جالپا کے الزاموں کو صیح تسلیم کرنا
نہ ہوگا۔
رما نہیں خیالوں میں پڑا سو گیا ۔