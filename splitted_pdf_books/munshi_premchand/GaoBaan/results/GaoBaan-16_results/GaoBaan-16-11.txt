جالپا نے چشم پر آب میں طنز بھر کر کہا۔ ٹھیک ہی تھا۔ روپے آدمی سے زیادہ
پیارے ہوتے ہیں ۔ ہم تو روپے کے یار ہیں ۔ تم چاہے چوری کرو ۔ ڈاکہ ڈالو۔
جھوٹی گواہیاں دو۔ یا بھیک مانگوکسی طرح روپے لاؤ۔ تم نے تو میری عادت کو کتنا
ٹھیک سمجھا ہے کہ واہ !“
رما نے جھینپتے ہوئے کہا۔ نہیں نہیں ۔ جالپا یہ بات نہیں تھی۔ میں یہی سوچتا
تھا کہ ان پھٹے حالوں جاؤں گا کیسے ۔ سچ کہتا ہوں مجھے سب سے زیادہ خوف تمہی
سے لگتا تھا۔ سوچتا تھا۔ تم مجھے کتنا دغا باز مکار اور کچا دھاگا سمجھ رہی ہو گی ۔ شاید
میرے دل میں یہ خیال تھا کہ روپے کی تھیلی دیکھ کر تمہارا دل کچھ تو نرم ہوگا۔“
جالپا نے اس ستم ظریفانہ لہجہ میں کہا۔ تو تمہارا وہ خیال تھا۔ میں شاید اس تھیلی
کی طرف آنکھ اٹھا کر دیکھتی بھی نہیں ۔ آج مجھے معلوم ہو گیا۔ تم مجھے کتنا خود غرض
سمجھتے ہو۔ اس میں تمہاری کوئی غلطی نہیں ۔ ساری خطا میری ہے۔ اگر میں بھلی
ہوتی، تو آج کا دن بھی کیوں آتا ۔ جو آدمی تمیں چالیس روپے مہینہ کا نوکر ہو، اس
کی بیوی اگر دو چار روپے روز خرچ کرے، ہزار دو ہزار روپے کے زیور پہنے تو وہ
اپنی اور اپنے شوہر کی تباہی کا سامان کر رہی ہے۔ اگر تم نے مجھے اتنا بندہ زر سمجھا تو
کوئی بے انصافی نہیں کی ، مگر ایک بار جس آگ میں جل چکی ، اس میں پھر نہ
کو دوں گی ۔ ان چند مہینوں میں میں نے اپنے گناہوں کا کنارہ ادا کیا ہے اور جو
کچھ باقی ہے وہ آخری دم تک کرتی رہوں گی ۔ یہ میں نہیں کہتی کہ عیش و آرام سے
میراجی بھر گیا یا گہنے کپڑے سے میں اوب گئی یا سیر تماشا سے مجھے نفرت ہوگئی ۔ یہ
ساری تمنائیں جوں کی توں ہیں ۔ اگر تم اپنی قوت بازو سے اپنی جانفشانی سے