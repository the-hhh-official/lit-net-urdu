اس نے جگو کو یہ خبر سنائی۔ اوپر جھاڑو لگانے کو کہہ کر گوپی کے ساتھ دھر م
شالے چل دیا۔ بڑھیا نے فورا اوپر جا کر جھاڑو لگائی۔ لپک کر حلوائی کی دکان سے
مٹھائی اور دہی لائی۔ صراحی میں پانی بھر کر رکھ دیا۔ پھر اپنا منہ ہاتھ دھویا۔ ایک
رنگین ساڑھی نکالی۔ گہنے پہنے اور بن ٹھن کر بہو کا انتظار کرنے لگی۔
ذرا دیر میں فٹن بھی آ پہنچی۔ بڑھیا نے جا کر جالیا کو اتارا۔ جالیا پہلے تو ساگ
بھاجی کی دکان دیکھ کر کچھ جھجکی مگر بڑھیا کی مادرانہ خاطر مدارات دیکھ کر اس کی
جھجک دور ہو گئی۔ اس کے ساتھ اوپر گئی تو ہر ایک چیز اس طرح اپنی جگہ پر پائی گویا
اپنا ہی گھر ہو۔
جگو نے لوٹے میں پانی رکھ کر کہا: ”اس گھر میں بھیا رہتے تھے بیٹی۔ آج تو
پندرہ دن سے گھر سونا پڑا ہوا ہے۔ منہ ہاتھ دھو کر منہ جھوٹا کر لو۔ بھیا کا حال تو ابھی
تمہیں نہ معلوم ہو گا۔“
جالیا نے سر ہلا کر کہا: ”کچھ ٹھیک ٹھیک نہیں معلوم ہوا۔ اخبار کے دفتر میں اتنا
معلوم ہوا کہ پولیس نے گرفتار کر لیا ۔
دیبی دین بھی اوپر آ گیا تھا۔ بولا : ”گرفتار تو کیا تھا مگر اب تو وہ ایک معاملہ
میں سرکاری گواہ ہو گئے ہیں۔ پراگ راج میں ان پر اب کوئی مقدمہ نہ چلے گا اور
سنا ہے نوکری چاکری بھی مل جائے گی۔“
جالیا نے بے خوفی کے ساتھ کہا: ”وہاں تو ان پر کوئی مقدمہ نہیں ہے۔“
دیبی دین نے ڈرتے ڈرتے کہا: ”سنا ہے کچھ روپے پیسے کا معاملہ تھا؟“
جالیا: وہ تو کوئی بات نہ تھی۔ جوں ہی ہم لوگوں کو معلوم ہوا کہ ان سے کچھ