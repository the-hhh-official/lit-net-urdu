ہے ؟“
زہرہ نے دل میں خوش ہو کر اپنی مخمور آنکھوں سے اس کی طرف دیکھتے ہوئے
کہا: ہم وفا کیا جانیں ۔ ہمارا تو پیشہ ہی حسن فروشی ہے ۔“
رما: ”کیا اس میں کوئی شک بھی ہے؟“
زہرہ: ”مطلق نہیں۔ آپ لوگ ہمارے پاس محبت سے لبریز دل لے کر
آتے ہیں، مگر ہم اتنے بے وفا ہیں کہ اس کی ذرا بھی قدر نہیں کرتے ۔ ہے یہی
بات نہ ؟“
رما: ”بے شک !“
زہرہ: ”معاف کیجیے گا۔ آپ مردوں کی طرف داری کر رہے ہیں۔ حق یہ ہے
کہ آپ لوگ ہمارے پاس محض تفریح کے لیے آتے ہیں ۔ محض غم غلط کرنے کے
لیے۔ محض نفسانی خواہشوں کو پورا کرنے کے لیے ۔ جہاں آپ کو وفا کی تلاش ہی
نہیں، وہاں وفا ہے کیونکر ! لیکن اتنا ہی جانتی ہوں کہ ہم میں جتنی بے چاریاں
مردوں کا جبر اور بے وفائی سے مایوس ہو کر خون جگر پیتی ہیں ۔ ان کا پتا اگر دنیا کو
چلے تو آنکھیں کھل جائیں۔ یہ ہماری حماقت ہے کہ تماش بینوں سے وفا کی امید
رکھتی ہیں، مگر پیاسا آدمی اندھے کنویں کی طرف دوڑے تو میرے خیال میں اس کا
کوئی قصور نہیں ۔“
آج جب زہرہ یہاں سے چلی تو اس نے دارونہ صاحب کو یوں رپورٹ کی:
”آج تو حضرت خوب مزے میں آئے ۔ خدا نے چاہا تو چار دن کے بعد بیوی کا
نام بھی نہ لیں گے۔“