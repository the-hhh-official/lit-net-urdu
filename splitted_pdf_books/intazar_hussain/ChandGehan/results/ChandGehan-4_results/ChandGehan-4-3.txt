65
پاکستان کنکشنز
جس شخص کو میں نے دیکھا وہ ہونق بنا ہوا تھا پریشان اور سراسیمہ تھا۔ مگر محلہ کے اکثر کتوں کو میں نے دیکھا کہ وہ اطمینان سے چلتے
پھرتے ہیں، محلہ سے باہر جاتے ہیں اور گھوم پھر کر واپس آتے ہیں اور بیچ سڑک پر آرام کرنے لگتے ہیں۔ معلوم ہوتا ہے دنیا کا نظام
الٹا ہو گیا ہے۔
؟ ستمبر
مجھے یاد نہیں آتا کہ آج کیا ہے یا تو آج کوئی تاریخ ہے ہی نہیں ہے اور اگر ہے تو وہ اتنی زبردست تاریخ ہے کہ میں اسے بیان
کرنے کی سکت نہیں رکھتا۔ اس وقت میں جہاں ہوں لوگ اسے پرانا قلعہ بتاتے ہیں۔ میں یہاں کب آیا اور کیسے آیا اس کا مجھے مطلق
پتہ نہیں ہے۔ میرا ذہن اس وقت کچھ ٹھیک کام نہیں کرتا ۔ مجھے کوئی بات یاد نہیں ہے میرے حافظہ میں بس کچھ انمل بے جوڑ تصویریں
منڈلا رہی ہیں۔ میں ان میں ربط پیدا نہیں کر سکتا۔ یہ سب دھندلی اور غیر واضح تصویریں ہیں۔ روشن تصویر تو بس اس شخص کی ہے جس
کا دماغ خراب ہو گیا تھا اور جو مسلسل دو دن تک مشین گن چلاتا رہا۔ یہ وہی شخص ہے شیر خاں شیرا شیرو۔ جو بھی اس کا نام ہو۔ وہ تو نام
سے ماورا ایک شخصیت تھا۔ اس کا دماغ خراب ہو جاتا۔ یہاں پرانے قلعہ میں ہر طرف آدمی ہی آدمی دکھائی دیتا ہے۔ یہ عجب کرشمہ
ہے کہ ان میں سے کسی کا بھی دماغ خراب نہیں ہوا ہے۔ کبھی کبھی تو مجھے اپنی بصارت پر شبہ گزرنے لگتا ہے۔ کسی پاس سے گزرتے
ہوئے آدمی کو میں چھو کر دیکھتا ہوں ۔ وہ واقعی آدمی ہی ہوتا ہے اور پھر بھی اس کا دماغ چلا ہوا نہیں ہوتا لیکن اس شخص کا دماغ چل گیا
تھا۔ وہ پاگل ہو گیا تھا۔ مجھے اتنا اچھی طرح یاد ہے کہ وہ سامنے والے مکان کی چھت پر کھڑا تھا۔ اس کی آنکھوں سے وحشت برس رہی
تھی۔ اس کے چہرے کے خطوط سخت پڑ گئے تھے۔ اس کے پورے جسم پر ایک خشونت طاری تھی۔ وہ بالکل گم سم ہو گیا تھا۔ کسی کی سمجھ
میں نہ آتا تھا کہ وہ جو کچھ کر رہا ہے ٹھیک کر رہا ہے یا غلط کر رہا ہے ۔ صحیح اور غلط کے متعلق شاید خود اس نے بھی نہیں سوچا تھا۔ شاید وہ یہ
بھی نہیں جانتا تھا کہ وہ کیا کر رہا ہے اور کیوں کر رہا ہے جو کچھ وہ کر رہا تھا وہ کر رہا تھا۔ باقی لوگ آنکھیں پھاڑ پھاڑ کر دیکھ رہے تھے۔
ان کے حواس معطل ہو گئے تھے۔ محلہ کے چاروں طرف ایک شور بر پا تھا۔ مسلسل شور اور مسلسل آگ۔ مکانوں میں آگ لگ رہی
تھی۔ گولیاں دھوں دھاں چل رہی تھیں۔ لوگ بدحواسی کے عالم میں بھاگ رہے تھے اور وہ شخص اسی طرح گم سم وحشت زدہ کیفیت
میں کھڑا تھا اور اپنا کام کئے جا رہا تھا۔ آگ کے شعلوں، دھواں، گولیوں اور چیخ و پکار کی اس رسا خیز میں وہ شخص کہاں گیا۔ وہ گولی کا
نشانہ بن گیا یا جل کر مر گیا یا زمین میں سما گیا یہ مجھے خبر نہیں۔ مگر میں اتنا جانتا ہوں کہ وہ اب زندہ نہیں ہے۔
۱۸ ستمبر