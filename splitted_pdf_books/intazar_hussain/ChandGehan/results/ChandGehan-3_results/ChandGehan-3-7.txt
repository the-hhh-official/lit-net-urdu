49
۲۸ اگست
پاکستان کنکشنز
آج لال قلعہ جانے کا ارادہ کیا تھا۔ چار بجے مدرسہ سے چھوٹا اور سیدھا قلعہ کی طرف چلا ۔ قلعہ یہاں سے خاصے فاصلہ پر ہے اور
پھر یوں بھی میں پیدل چلنے کا قائل ہوں۔ پہنچتے پہنچتے شام ہو گئی۔ قلعہ کا دروازہ بند ہو گیا۔ میں وہاں سے ایڈورڈ پارک پہنچا اور
سبزے پر لیٹ گیا۔ ایک چمپی والا میری طرف بڑھا۔ میں نے اسے پھٹکار دیا۔ یہ چمپی بھی عجب مذاق ہے۔ آدمی اچھا خاصا گڈا سا
لگنے لگتا ہے۔
جھٹپٹا ہو چلا تھا۔ دونوں وقت مل رہے تھے۔ دور سے کسی مندر کے گھنٹے کی آواز رک رک کر بڑے باوقار انداز میں آ رہی تھی۔
جامع مسجد سے اذان کی آواز کچھ یوں بلند ہو رہی تھی جیسے کوئی نوحہ پڑھا جا رہا ہو۔ قلعہ کی دیواریں چپ چاپ کھڑی تھیں اور اس کی
برجیوں اور کنگروں پر اندھیرا پھیل رہا تھا۔ میں لیٹے لیٹے وقت کی نیرنگی پر غور کرنے لگا۔ زندگی کے کیسے کیسے پر شوکت مظاہرے اس
کے ایک اشارے پر افسانہ وافسوں بن کر رہ جاتے ہیں۔ شاہجہان کے وقت میں بھلا کس کے ذہن میں یہ بات آئی ہو گی کہ قلعہ کی
فضا کی یہ ساری گہما گہمی یہ سارا ہنگامہ ایک روز موت کے سناٹے میں غرق ہو جائے گا اور خود لال قلعہ ایک خاموش مریے کی شکل اختیار
کرلے گا۔ آج سے سو سال پہلے اس بر عظیم کے گوشہ گوشہ سے ایکا ایک ایک شور اٹھا اور اس شور کی دھمک سے اس قلعہ کے درودیوار ہل
گئے ۔ پھر یہ شور تھم گیا اور ایسا تھا کہ لال قلعہ ہمیشہ کے لیے خاموش ہو گیا۔ گنگ ہو گیا۔
میں سوچنے لگا کہ کیا یہ ممکن ہے کہ یہ خاموشی ایک مرتبہ پھر ٹوٹے ۔ کوئی کالے خاں ایک مرتبہ پھر اس قلعہ کی فصیل پر کھڑے ہو کر
گولے پھینکے اور رجمنا کے خاموش پانی میں شور پیدا کرے۔ مگر اس شہر میں اب کالے خاں اور بخت خاں کا ہے کو پیدا ہوں گے یہاں
کے خان اور خلیفہ تو کبوتر اڑانے کو زندگی کا سب سے بڑا مظاہرہ سمجھتے ہیں۔
شام کے جھٹپٹے میں یوں بھی فضا میں ایک سوز ایک درد کی کیفیت پیدا ہو جاتی ہے اور آس پاس کوئی تاریخی کھنڈر ہو تو اس سوز میں
دو گنا چوگنا اضافہ ہو جاتا ہے اس وقت لال قلعہ کو دیکھ کر مجھ پر وہ کیفیت گزری۔ جو چاند کو گہناتے دیکھ کر گزرتی ہے۔ چاند گہن میں
تپش سے زیادہ سوز کی کیفیت ہوتی ہے وہ ایک کر بناک کیفیت ہوتی ہے۔ لیکن اس میں آواز نہیں ہوتی۔ ارتعاش نہیں ہوتا۔ اس
وقت میری آنکھوں میں جھٹپٹے میں ڈوبے ہوئے وہ لال قلعہ کے درودیوار پھر رہے ہیں اور مجھے یوں محسوس ہورہا ہے کہ چاند آسمان پر
خاموشی سے کرب کے عالم میں گہنا تا چلا جا رہا ہے۔