40
پاکستان کنکشنز
رفیا نے بروقت سوال ڈالا تھا۔ علن نے جھٹ پٹ بیڑی نکال اسے تھمائی۔ رفیا منہ سے بیڑی لگاتے ہوئے بولا ۔ میاں میں
بھی تو کہوں کہ حیدر آباد کو کیا سانپ سونگھ گیا ہے۔ مگر وے بھی موقعہ کی تاک میں تھا۔ یہ کہہ کے اس نے بڑے آرام سے بیڑی
سلگائی ۔ لوگوں کا اوپر کا سانس اوپر اور نیچے کا سانس نیچے تھا۔ لیکن رفیا نے ان کے اشتیاق اور ان کے اضطراب کا احترام کچھ ایسا
ضروری نہ سمجھا۔ بیڑی سلگانے کے بعد اس نے ایک زور کا کش لیا اور کہنے لگا۔ سالے پٹیالے والے نے چال چلی تھی کہ میری فوچ
مجھ سے بگڑ گئی حیدر آباد کا نواب کہاں چونکے تھا۔ اس نے بھی اعلان کر دیا ہے کہ میری ایک پلٹن باغی ہوگئی ہے۔“
اچھا ۔ سب کا منہ کھلا کا کھلا رہ گیا۔
ہاں ۔ رفیا بولا ۔ اب رہے گی برابر کی چوٹ ۔“
برابر کی چوٹ ؟‘ کالے خاں کے لہجہ میں ایک حقارت کا پہلو بھی تھا۔ بھتنی کے باولا ہوا ہے۔ حیدر آباد تو منٹوں میں پٹیالہ کی
فوچ کو چر مر کر دے گا۔“
در اصل کالے خاں بہت آگے نکلا جارہا تھا۔ علن ابھی پہلی ہی منزل میں تھا۔ اس نے کالے خاں کی گفتگو کو نظر انداز کرتے ہوئے
پوچھا ۔ کیوں بے رفیا یہ خبر اخبار کی ہے؟“
سن رہے ہو جی اس سالے کی باتیں ۔ رفیا پورے مجمع کی عقل سے خطاب کر رہا تھا ۔ اسے گھاس کھا گیا ہے ایسی خبریں کہیں
اخباروں میں آسکیں ہیں۔ حیدر آباد سے سپومیاں کا ایک دوست آیا تھا وہ کہ رہا تھا۔ جھوٹ مانے تو جا کے سپو میاں سے پوچھ لے۔“
کالے خاں بات کاٹتے ہوئے بولا ۔ مگر یا رووے حیدر آباد کی پلٹن کدھر گئی ہے؟“
رفیا نے ہر سوال کا بے ساختہ جواب دینے کا تہیہ کیا تھا۔ مگر اس سوال پر سٹپٹا گیا۔ لیکن یہ سوال اکیلے رفیا سے نہیں تھا۔ سب ہی
کچھ سوچ میں پڑ گئے تھے۔ علن اس انداز میں سر کھجا رہا تھا گویا اس معمہ کو سلجھانے کی ساری ذمہ داری اسی کے سر ہے۔ بہت سوچ
ساچ کر بولا ” پہلے تو امرتسر کی طرف جائیں گی ۔“
ہوں ۔ رفیا بولا۔ اب تک امرتسر ہی میں بیٹھی ہیں۔ میاں اب تو دلی کو چل پڑی ہوں گی ۔
شیر و پہلے ٹکٹکی باندھے علمن کو دیکھ رہا تھا۔ پھر رفیا کے چہرے پر اس کی نگاہیں جم گئیں۔ کالے خاں بھی کچھ کہنے کی نیت باندھ رہا
تھا لیکن شیر و کو جانے کیا ہوا بے چین ہو کر اٹھ کھڑا ہوا۔ اس کی دیکھا دیکھی اور لوگ بھی اٹھ کھڑے ہوئے اور کالے خاں کے دل کی
بات دل ہی دل میں رہ گئی۔