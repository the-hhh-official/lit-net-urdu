3
پاکستان کنکشنز
چاند گہن
بوجی سوتے سوتے چونک اٹھیں ۔ پہلے تو یوں معلوم ہوا جیسے کوئی کھلکھلا کر ہنس رہا ہے۔ پھر ایسا سنائی دیا۔ جیسے کوئی کسی کے رونے
کی نقل اتار رہا ہے۔ بوجی دم سادھے پڑی رہیں۔ انہوں نے کئی مرتبہ کروٹ لینے کی نیت باندھی لیکن ارادے کے باوجود انہیں اپنے
جسم کو جنبش دینے کی ہمت نہ ہوئی۔ انہوں نے گردن کی طرف بھی ہاتھ بڑھانے کا ارادہ کیا تھا انہیں یوں محسوس ہو رہا تھا کہ ان کی
گردن پر کوئی چیونٹی بہت آہستہ آہستہ رینگ رہی ہے وہ گردن کھجانا چاہتی تھیں لیکن ہاتھ کو جنبش نہ ہوئی۔ ان کا جسم لکڑی بن گیا تھا۔
انہیں یوں لگ رہا تھا کہ ان کی ساری رگیں ایکا ایکی سن ہو گئی ہیں اور ان کے بدن کو کسی نے شکنجہ میں کس دیا ہے وہ ہلنا چاہتی تھیں اور
ہل نہیں سکتی تھیں۔ البتہ ان کا دل بری طرح دھڑک رہا تھا۔ سارا جسم سن تھا اور دل دھڑ دھڑ کر رہا تھا اور کان ان بے نام پر اسرار
آوازوں کو گرفت کرنے میں مصروف تھے جن کی کوئی آواز نہیں ہوتی۔ پھر ایکا ایکی درخت کے پتے اک ذرا کھڑ کھڑائے اور ایک
پرندے کے اڑنے کی آواز پیدا ہوئی جو دور ہوتی گئی دور ہوتی گئی۔ یہاں تک کہ بالکل معدوم ہوگئی ۔ پھر سناٹا چھا گیا۔ بوجی بہت
دیر تک دم بند کئے آنکھیں نیچے لیٹی رہیں۔ اس وقت اگر کوئی چراغ لے کر انہیں دیکھتا تو عجب حالت میں پاتا۔ چہرے کا رنگ پیلا
ہلدی پڑ گیا تھا۔ کاٹو تو بدن میں لہو نہیں ۔ گویا ان کی روح قبض ہو گئی ہے اور خالی جسم کا ڈھانچہ پڑا ہے جس میں ملک الموت کی کسی چوک
کی وجہ سے ایک دھڑکتا تھرا تا دل پڑا رہ گیا ہے۔ بڑی دیر کے بعد ان کی ذرا جان میں جان آئی۔ ہمت کر کے انہوں نے آنکھیں
کھولیں ۔ پیپل کا درخت سر نیوڑھائے چپ چاپ کھڑا تھا اس کے پتے ایسے گھنے نہیں تھے۔ پھر بھی انہیں یہ وہم ہوا کہ کوئی ان میں
چھپا بیٹھا ہے۔ یہ کوئی کون ہو سکتا ہے۔ کوئی انسان یا کوئی اور مخلوق یہ ان کی سمجھ میں تو اس وقت آتا جب وہ سمجھنے پر مائل ہوتیں ۔ بس
انہیں تو کسی کی موجودگی کا ایک مبہم سا احساس تھا۔ پھر تھوڑی دیر بعد انہیں یوں محسوس ہونے لگا کہ اس کی ہر شاخ میں کوئی چھپا بیٹھا ہے
اور انہیں جھانک جھانک کر دیکھ رہا ہے۔ بار بار سر نکال کر انہیں دیکھتا ہے اور پھر جلدی سے پتوں کی اوٹ میں ہو جاتا ہے۔ دو مرتبہ تو
انہوں نے واقعی ایک کالے سے سر کو تیزی سے پتوں کی اوٹ میں گم ہوتے ہوئے دیکھا تھا۔ وسوسوں نے انہیں گھیر لیا تھا۔ ہزاروں
طرح کے گمان اور سینکڑوں قسم کے وہم ان کے اندر گھڑ دوڑ کر رہے تھے۔ وہ الٹے ہاتھ پر کروٹ لیے پڑی تھیں اور سبطین کی چار پائی
ان کے سیدھے ہاتھ پر تھی۔ لیکن اس کے باوجود انہیں صاف نظر آ رہا تھا کہ اس چار پائی کے قریب کیا ہو رہا ہے۔ چار پائی کے سرہانے