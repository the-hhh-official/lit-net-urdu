10
پاکستان کنکشنز
نام تو ضرور پیدا کیا تھا۔ سرکار دربار میں ان کی وہ پوچھتی کہ کیا کسی کی ہوگی۔ اور ابا جان نے تو روپیہ کمانے کی طرف کبھی تو جہ ہی نہیں کی
ورنہ دولت تو ان کی ٹھوکروں سے لگی پڑیں تھی۔ انہیں نام پیدا کرنے کی آرزو تھی سو نام خوب پیدا کیا۔ وائسرائے کے برابر کرسی ملتی
تھی۔ خطابات کی ایک پوری قطار نام کے ساتھ ٹنکی ہوئی تھی۔ انگریز نے اتنا بڑا عہدہ پہلی مرتبہ ایک مسلمان کو دیا تھا۔ آج تک لوگ
ان کے مرتبہ اور عزت کو یاد کرتے تھے۔ مگر سبطین اس سے بھی گیا۔ کمانے کھٹانے کی تو خیر اس میں اہلیت ہی نہ تھی۔ مگر باپ اور نانا
دونوں سے زیادہ تعلیم پائی تھی۔ نام تو ضرور پیدا کر سکتا تھا۔ ڈوب یہ پڑ گئی کہ اس نے اپنے آپ کو بھی بدنام کیا اور خاندان کا نام بھی
ڈبویا۔ پوت کے پیر پالنے میں نظر آ جاتے ہیں۔ سبطین نے دراصل کالج میں ہی ہاتھ پیر پھیلا نے شروع کر دیئے تھے۔ جب قسمت
بگڑنے پہ آتی ہے تو سو طرح کے سامان پیدا ہو جاتے ہیں۔ کالج میں سبطین کی فیاض خاں سے مڈبھیڑ ہوگئی ۔ دونوں میں گاڑھی چھننے
لگی ۔ سبطین کچھ خود بگڑا ہوا تھا۔ کچھ فیاض خاں نے اسے بگاڑا۔ بلکہ بوجی تو سارا الزام فیاض خان ہی کو دیتی تھیں اور سبطین کو بالکل
بے قصور بتاتی تھیں ۔ مگر فیاض خاں کے والدین کی روایت یہ تھی کہ فیاض گھر سے اچھا خاصا گیا تھا۔ کالج میں جا کر اسے آوارہ لونڈوں
کی صحبت ملی بگڑ گیا۔ بوجی کی بھی زیادتی تھی اور فیاض خان کے والدین بھی غضب کرتے تھے۔ دراصل کوئی کسی کو نہیں بگاڑتا۔ بگڑنے
والے خود بگڑ جاتے ہیں۔ جنہیں بگڑنا ہوتا ہے۔ انہیں بھونرے میں پالیے تو بھی کسی نہ کسی طرح بگڑ ہی جاتے ہیں۔ جن کی سنبھلی ہوئی
طبیعت ہوتی ہے وہ آواراؤں اور بد معاشوں میں رہتے ہیں اور کندن بن کر نکلتے ہیں۔ جیسی روح ویسے فرشتے سبطین جیسا خود تھا ویسا
ہی اس نے ساتھی تلاش کیا۔ فیاض خاں کی بھی کالج میں کسی اور سے نہ بنی۔ سبطین سے ہفتے بھر کے اندر وہ یوں گھل مل گیا گویا اس سے
دوستی گانٹھنے کے لیے ہی وہ اس کا لج میں آیا تھا۔ دونوں کو سلیقہ سے بگڑنا تھا اور اس کے لیے دونوں ایک دوسرے کے محتاج تھے۔
سبطین اور فیاض خاں دونوں نرے جنونی تھے۔ جس بات کی دھمت لگتی تھی ایک ہی سی لگتی تھی ۔ آوارہ گردی پر آتے تو دن دن
بھر اور رات رات بھر گھومتے اور سیر نہ ہوتے ہفتوں مہینوں ۔ زمین کا گز بنے رہتے اور ہر اچھی بری جگہ پہنچتے اور شرمناک سے
شرمناک اور شریفانہ سے شریفانہ حرکت کرتے۔ جب پڑھنے پر آتے تو ہفتوں ہوسٹل کے کمرے میں بند پڑے رہتے ۔ رات رات
بھر بجلی جلتی اور کتابوں کی ورق گردانی ہوتی۔ یہ کمرہ کیا تھا۔ کتابوں کا اچھا خاصا گودام تھا۔ چار پائی کا کوئی پایہ اونچا ہو جا تا تو بھی کتاب
ہی کام میں لائی جاتی اور بستر پر تکیہ نہ ہوتا تو بھی غریب کتابوں پر ہی آفت ٹوٹتی۔ سبطین اور فیاض خاں کمرے سے اکثر غائب رہتے
تھے۔ لیکن کمرے میں تالا پڑا ہوا بھی نہیں پایا گیا۔ بزعم خود وہ اپنے کالج میں قلندری کی روایت قائم کر رہے تھے۔ کہتے تھے کہ جو چیز
ضائع ہونی ہے وہ بہر صورت ضائع ہو گی ۔ تالا ڈالنا محض الجھیڑا ہے۔ لیکن ان کے کمرے میں رکھا کیا تھا جو کوئی چوری کرنے آتا۔