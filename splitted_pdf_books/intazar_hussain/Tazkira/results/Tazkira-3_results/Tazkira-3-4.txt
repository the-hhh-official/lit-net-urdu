۳
سر زمین ہر آدمی کو راس نہیں آتی۔ بعض زمینیں اکل کھری ہوتی ہیں کہ اپنے کسی
باسی کو بہتے نہیں دیکھ سکتیں ، اپنے اجارہ پن میں خوش رہتی ہیں ۔ بعض زمینیں زود حس
ہوتی ہیں کہ لینے والوں سے طبیعت میل کھا جائے تو ان پر کشادہ ہو کر انہیں نہال کر دیتی
ہیں۔ طبیعت میں نہ کھائے تو ان پر تنگ ہوتی چلی جاتی ہیں ۔ مگر یہ آگاہی تو بعد کی بات ہے
ان دنوں مجھے ان باتوں کا شعور کہاں تھا۔ میں تو کبھی زمینوں کا مزاج داں نہیں رہا
-
میرے تو تصور میں بھی کبھی یہ بات نہیں آئی تھی کہ زمین بھی محبت اور نفرت کر سکتی ہے ۔
ہمیشہ یہی سمجھا کہ محبت اور نفرت آدمی کے مشغلے ہیں۔ ان جذبوں سے زمین نا آشنا ہے
زمین آدمی سے محبت نہیں کرتی ۔ آدمی زمین سے محبت کرتا ہے اور کبھی کبھی تو اس طرح
ٹوٹ کر کرتا ہے۔ جیسے زمین بھی عورت ہو، بلکہ عورت سے بڑھ کر عورت ۔
تو میں نے اس طرح سوچا ہی نہیں تھا ۔ میں نے تو قرعہ میں نکلنے والے پلاٹ کو
اس زادئیے سے دیکھا تھا کہ وہ کونے کا پلاٹ ہے یا کہیں بیچ میں پھنسا ہوا ہے اور یہ
کہ مین روڈ سے قریب رہے گا یا دور پڑے گا۔ زمین کے بھی جذبات ہوتے ہیں، وہ
بھی خوش اور نا خوش ہوتی ہے یہ بو جان کا عرفان تھا۔ نئے گھر میں آکر پھر انہوں نے
اپنے حساب سے تجویزیں پیش کیں ۔